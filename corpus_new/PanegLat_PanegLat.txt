

 ii xii latini pacati drepanii panegyricus dictus theodosio
imperatori  

  si quis umquam fuit imperator auguste qui te praesente
dicturus iure trepidauerit eum profecto me esse et ipse sentio
et his qui consilium tuum participant uideri posse uideo  nam
cum te semper ultra omnes retro principes laudari oportuerit
nunc porro ultra quam alias praedicatus es in ea urbe conueniat
dicendo celebrari cuius et libertatem armatus adseruisti et
auxisti dignitatem togatus quo tandem modo consequi maiestatem
utriusque uestrum oratione mea potero hoc praecipue in tempore
quo ita mutuo ambo creuistis ut nec tu fueris adhuc maior nec
illa felicior  huc accedit auditor senatus cui cum difficile
sit pro amore quo in te praeditus est de te satis fieri tum
difficilius pro ingenita atque hereditaria orandi facultate non
esse fastidio rudem hunc et incultum transalpini sermonis
horrorem praesertim cum absurdae sinistraeque iactantiae possit
uideri his ostentare facundiam quam de eorum fonte manantem in
nostros usque usus deriuatio sera traduxit  quibus equidem
cogitatis adeo sollicitor ut non eos tantum hodie arbitrer
interesse quos cerno sed adsistere obuersarique dicturo catones
ipsos et tullios et hortensios omnesque illos oratores putem qui
me in posteris suis audiunt  ita multiplici circumuentus
metu quasi parum habeam timere quod uideo uideo quod timeam

  quid ergo nouusne me pauor et inopina trepidatio in ipso
dicendi tempore deprehendit mihi uero hi omnes quibus
altrinsecus iactor aestus diu ante meditati longeque prospecti
sunt sed cum admiratione uirtutum tuarum ab ultimo galliarum
recessu qua litus oceani cadentem excipit solem et deficientibus
terris sociale miscetur elementum ad contuendum te adorandumque
properassem ut bona quae auribus ceperam etiam uisu usurparem
timui fateor pii laboris officium impia taciturnitate
corrumpere  ita dum obsequio interpretor impudentiam dum in
eundem hominem non puto conuenire gaudium et silentium duas res
diuersissimas iunxi metum et temeritatem quin et illud me
impulit ad dicendum quod ut dicerem nullus adigebat non enim iam
coacta laudatio et expressae metu uoces periculum silentii
redimunt  fuerit abieritque tristis illa facundiae
ancillantis necessitas cum trucem dominum auras omnes plausuum
publicorum uentosa popularitate captantem mendax adsentatio
titillabat cum grates agebant dolentes et tyrannum non
praedicasse tyrannidis accusatio uocabatur  nunc par dicendi
tacendique libertas et quam promptum laudare principem tam
tutum siluisse de principe libet igitur redditam postliminio
securitatem loquendo experiri libet inquam quia neminem magis
laudari imperatorem decet quam quem minus necesse est

  det igitur mihi sermonis huius auspicium ille felicitatis
publicae auspex dies qui te primus inaugurauit imperio  nam
ut diuinis rebus operantes in eam caeli plagam ora conuertimus a
qua lucis exordium est  sic ego uota uerborum quae olim
nuncupaueram soluturus id oratione mea tempus adspiciam quo
romana lux coepit  iacebat innumerabilibus malis aegra uel
potius dixerim exanimata res publica barbaris nationibus romano
nomini uelut quodam diluuio superfusis  sed parcam replicare
causas et placatum uulgus offendere nam cum per se uiuax sit
recordatio calamitatum tum mihi metus hanc gaudiorum praesentium
lucem tristium commemoratione fuscare  faciam ergo quod
facere praestantes scientia medicos saepe uidi altorum uulnerum
cicatrices postquam cutem sanitate duxerunt manu pendente
tractabo per sententias isse et singulos uniuersosque rogitasse
contentus an cum inter omnes liqueret fessis rebus medendum
tali aliquo uiro publicis gubernaculis admouendo qui imperatoris
unius tueretur aetatem alterius iuuaret laborem potuerimus
huiusmodi principem uel optare in integro itaque rem totam esse
faciamus et in quodam orbis terrarum comitio quaeri putemus
quisnam sit ille qui debeat tantam molem subire et nutantia
romanae rei fata suscipere  nonne is omnium suffragiis
hominum tributim centuriatimque legeretur cui felix patria cui
domus clara cui forma diuina cui aetas integra cui militarium
ciuiliumque rerum usus contigisset

  cuncta igitur a capite proposito ordine persequamur iam
profecto constabit eum principem declaratum qui et ab omnibus
legi debuerit et ex omnibus  nam primum tibi mater hispania
est terris omnibus terra felicior cui excolendae atque adeo
ditandae impensius quam ceteris gentibus supremus ille rerum
fabricator indulsit  quae nec austrinis obnoxia aestibus nec
arctois subiecta frigoribus media fouetur axis utriusque
temperie quae hinc pyrenaei montibus illinc oceani aestibus
inde tyrrheni maris litoribus coronata naturae sollertis ingenio
uelut alter orbis includitur  adde tot egregias ciuitates
adde culta incultaque omnia uel fructibus plena uel gregibus
adde auriferorum opes fluminum adde radiantium metalla gemmarum
scio fabulas poetarum auribus mulcendis repertas aliqua
nonnullis gentibus attribuisse miracuia quae ut sint uera sunt
singula  nec iam excutio ueritatem sint ut scribitur
gargara prouentu laeta triticeo meuania memoretur armento
campania censeatur monte gaurano lydia praedicetur amne pactolo
 dum hispaniae uni quidquid ubique laudatur adsurgat 
haec durissimos milites haec experientissimos duces haec
facundissimos oratores haec clarissimos uates parit haec
iudicum mater haec principum est haec traianum illum haec
deinceps hadrianum misit imperio huic te debet imperium cedat
his terris terra cretensis parui iouis gloriata cunabulis et
geminis delos reptata numinibus et alumno hercule nobiles thebae
fidem constare nescimus auditis deum dedit hispania quem
uidemus

  erat iustae compensationis occasio ut qui de patriae tuae
laudibus pauca dixissem patris saltem uirtutibus praedicandis
prolixius immorarer sed quid faciam nouam quandam patior ex
copia difficultatem  quid inquam faciam quae rhenus aut
uachalis uidit adgrediar iam se mihi sarmatica caede sanguineus
hister obiciet attritam pedestribus proeliis britanniam referam
saxo consumptus bellis naualibus offeretur redactum ad paludes
suas scotum loquar compulsus in solitudines auias omnis
alamannus et uterque maurus occurrent  cum igitur impediat
turba dilectum ad hoc tanti uiri gesta praestet in summam
referre quam enumerando tenuare dixisse sufficiat unum illum
diuinitus exstitisse in quo uirtutes simul omnes uigerent quae
singulae in omnibus praedicantur  an si eius saeculo mos ille
uixisset quo romani duces macedonici cretici numantini de
uocabulis gentium subactarum adoptiuum insigne sumebant nonne
hodie pauciora in annalium scriniis quam in uestrae domus titulis
cognomenta legerentur  cum ipse saxonicus ipse sarmaticus
ipse alamannicus diceretur et quantum tota res publica habet
hostium tantum una familia ostenderet et triumphorum

  sed quid necesse est mitti in praeteritum diligentiam
curiosam patrem imperator tuum de te aestimemus nec
difficilis coniectatio est nam cum duo sint quae claros duces
faciant summa uirtus summaque felicitas scire obuium est qua
praeditus fuerit felicitate qui te genuit  o digna imperatore
nobilitas eius esse filium principem qui princeps esse
debuerit qui hunc romani fastigii apicem non solum fortitudine
atque sapientia sed decore etiam corporis et dignitate potuerit
aequare   uelut tua haec forma uenerabilis quam fortunae suae
par est quam longe lateque conspicua commendat imperium ut
plane in ambiguo sit utrumne te magis nostris mentibus uirtus an
obtutibus uultus insinuet  non frustra plane opinione
sapientium qui naturalium momenta causarum subtilius sciscitati
arcanis caelestibus nobiles curas intulerunt augustissima
quaeque species plurimum creditur trahere de caelo siue enim
diuinus ille animus uenturus in corpus dignum prius metatur
hospitium siue cum uenerit pro habitu suo fingit habitaculum
siue aliud ex altero crescit et cum se paria iunxerunt utraque
maiora sunt parcam arcanum caeleste rimari  tibi istud soli
pateat imperator cum deo consorte secretum illud dicam quod
intellexisse hominem et dixisse fas est talem esse debere qui
gentibus adoratur cui toto orbe terrarum priuata uel publica
uota redduntur a quo petit nauigaturus serenum peregrinaturus
reditum pugnaturus auspicium

  dudum ut uideo dedignaris hanc gloriam sed patere ea in
laudum tuarum parte constitui quae solebant in aliis sola
laudari uirtus tua meruit imperium sed uirtuti addidit forma
suffragium illa praestitit ut oporteret te principem fieri haec
ut deceret  an uero quidquam putamus in imperii tui
declaratione praeteritum cum ductam esse rationem ipsorum etiam
uideamus annorum  cuius quidem rei tanta fuit cura maioribus
ut non solum in amplissimis magistratibus adipiscendis sed in
praeturis quoque aut aedilitatibus capessendis aetas spectata sit
petitorum nec quisquam tantum ualuerit nobilitate uel gratia
uel pecunia qui annos comitiali lege praescriptos festinatis
honoribus occuparit  nec iniuria id quidem nam et qui
uenturi sunt in uirtutis adoptionem illo tamen adulescentiae
lubrico ut non cadant titubant  an non clarissimos nominis
romani uiros sullas catulos scipiones loquor aliquantisper sibi
luxuria uindicauit  quos etsi ad portum mutati in melius
flatus reuexerint diu tamen uitiorum turbo iactauit et
naufragos atque fluitantes ab illis quibus mersabantur erroribus
aegre aetas recepit  bene igitur cuncta quadrarunt et
ceteris quae innumera congruebant anni quoque suum iunxere
suffragium qui soli in homine perfecti bono duarum potiuntur
aetatum uirtute iuuenum et maturitate seniorum  prius
fortasse imperium inire debueras ut diutius imperares sed sine
exempli periculo prouidebitur ne quid amiseris uita longiore
pensandum quod ex praeterito perdidisti parum interest quando
coeperit quod terminum non habebit

  hactenus in te praedicata sint imperator dona fatorum
nunc ad ea proferamus gradum quae tibi debes neque enim tua illa
praeterita bellicae rei gloria quam per tot laborum experimenta
quaesisti adscribenda fortunae est  cui hoc nomine etiam
succenseri potest quod quem sceptro et solio destinauerat
numquam indulgenter habuit sed ut seueri patres his quos plus
diligunt filiis tristiores sunt ita illa te plurimis bellis et
difficillimis rei publicae temporibus exercuit dum aptat
imperio  et prius quidem quam ad illa uenio quae aeui maturus
egisti summatim tuum illud attingam cum patre diuino castrense
collegium actas sub pellibus hiemes aestates inter bella
sudatas dies noctesque proeliando aut uigilando consumptas
grauissimas pugnas terra marique pugnatas  non tam patiens
africanus prima rudimenta militiae sub paulo patre tolerauit nec
pari indole hannibal puer tentoria hispana successit nec
futurarum spe certiore uirtutum philippea castra alexander nondum
magnus impleuit  quos etsi plurima laude dotauerit
amplificatrix ueri uetustas nihil tamen blandita plus praestitit
quam ut eos in his annis secutos regum aut ducum castra
uulgaret in quibus tu ita fortiter multa gessisti ut ea non
tantum alexander aut africanus aut hannibal uidere dum discerent
sed parentes atque institutores eorum optassent facere dum
docerent

  quam tecta sunt semper consilia fortunae quis quaeso
tum publicis rebus non putasset inimicum tuum illum a statione
castrensi ad quietem receptum  enimuero illa futurum
principem comens idcirco paulisper uoluit esse priuatum ut quia
iam ad plenum bellicis artibus abundabas usus ciuilis experiens
sub otii tempore reddereris quod ego tuum otium aliorum negotiis
anteuerto  non enim te amoena litora nec dispositi ad
temporum uices habuere secessus sed siue tu agris siue oppidis
tempus dabas rem et famam pariter augebas et in urbibus quidem
omnium aetatum ordinumque homines his aut illis beneficiis
adprehendebas amicorum commoda absentium negotia adsiduitate
consilio re iuuabas  iam si placuisset oppida rure mutare ut
tu uitae oblitus urbanae exsequebaris agricolam audio etiam
imperator et credo saepe aliqua te laborum tibi ipsi iniunxisse
et ne contraheres torporis ueternum cuiuscemodi semper opere
insidiantis otii tersisse rubiginem  sic agrestes curii sic
ueteres coruncanii sic nomina reuerenda fabricii cum indutiae
bella suspenderant inter aratra uiuebant et ne uirtus quiete
languesceret depositis in gremio capitolini iouis laureis
triumphales uiri rusticabantur  inde est quod accepimus datos
serentibus fasces et missas cum curulibus sellis per rura
palmatas quod agricolas consulares pastoresque trabeatos et
dictatores inter armenta uestitos  sed illos quidem angusta
res familiaris addicebat labori ut quibus ipsis suburbani horti
praecepsque ianiculum et iugera artata pomerio uomere essent aut
ligone uersanda nec iniuria opus reuerteretur ad dominos cum
deerant quibus iuberent detrahit laudem patientiae inopia
maioris exempli est labor sine necessitate

  gaudent profecto perpetuo diuina motu et iugi agitatione
se uegetat aeternitas et quidquid homines uocamus laborem
uestra natura est ut indefessa uertigo caelum rotat ut maria
aestibus inquieta sunt ut stare sol nescit ita tu imperator
continuatis negotiis et in se quodam orbe redeuntibus semper
exercitus es  uix tecta hispana successeras iam sarmaticis
tabernaculis tegebaris uix emerita arma suspenderas iam hosti
armatus instabas uix hiberum tuum uideras iam histro
praetendebas  ne tum quidem cum in altiorem prouectus gradum
iubere tantum et diuidere cum negotiis otium et parta gloria
uelut reposito frui posses honori operam remisisti quin omnium
castrensium munerum numeros primus aut cum primis obires  stare
pro signis excubias sorte agere uallum ferre locum bello
antecapere speculatum egredi castra metari in proelium primus
ire proelio postremus excedere dux esse consilio miles exemplo
 ut iam tum posset intellegi alios imperatori pugnare te tibi
 illud tamen prae ceteris mirum quod cum omnia faceres uti
imperare deberes nihil tamen faciebas ut imperares

  argumento est dies ille communis boni auctor quo tu cum
ad suscipiendam rem publicam uocabaris oblatum imperium
deprecatus es nec id ad speciem tantumque ut cogi uidereris sed
obnixe et diu et uelut impetraturus egisti  quippe aberat
causa fingendi non enim te princeps solus et domi et tamquam
temptaret ambibat sed publice et in comitio et ut aliud iam
facere non posset prorsus ut nisi imperium adfectu simplici
noluisses potueris uelle securus  expostulari hoc loco tecum
rei publicae uerbis necesse est quae in summam tua cunctatione
formidinem a media spe relapsa tali aliqua te profecto sed quam
solus audires uoce conuenit  parumne me theodosi hactenus
distulere fata ut tu insuper temptes moras augere fatorum an
nescis rem tuam per momenta consumi nescis me tibi tuisque
decrescere quidquid atterit gothus quidquid rapit chunus
quidquid aufert alanus id olim desiderabit arcadius perdidi
infortunata pannonias lugeo funus illyrici specto excidium
galliarum  principum senior in tanta bella non sufficit
alter etsi futurus sit aliquando fortissimus adhuc tamen paruus
est tu dubitas excipere conlapsam et ut nihil differas sero
reparandam  hanc mihi gratiam refers quod te etiam felix
desideraui quod cum me nerua tranquillus amor generis humani
titus pietate memorabilis antoninus teneret cum moribus
augustus ornaret legibus hadrianus imbueret finibus traianus
augeret parum mihi uidebar beata quia non eram tua  quid tu
mihi faceres si iuris tui esses orat ecce te dominus meus orat
ecce te dominus adhuc tuus et qui posset cogere mauult
impetrare imperium quod ab imperatore defertur tam tibi nolle
iam non licet quam uelle non licuit

  solus igitur auguste solus inquam omnium qui adhuc
imperauerunt ut princeps esses praestitisti alios empta legionum
suffragia alios uacans aula alios adfinitas regia imposuere
rei publicae te nec ambitus nec occasio nec propinquitas
principem creauerunt nam et eras a familia imperatoris alienus
et adsciscebaris tertius et cogebaris inuitus  inuitus
inquam audite hoc publici parricidae qui oblita caede
dominorum sceptra cepistis et periculo non minore quam scelere
imperium uita paciscentes sanguinis pretio regni nomen emistis
repulsam patitur principatus et unus est ambitus candidati ne
declaretur  credetne hoc olim uentura posteritas et
praestabit nobis tam gratiosam fidem ut nostro demum saeculo
adnuat factum quod tantis infra supraque temporibus nec
inuenerit aemulum nec habuerit exemplum sed qui uitae tuae
sectam rationesque cognouerit fidei incunctanter accedet nec
abnuisse dubitabit imperium sic imperaturum  illi enim illi
auide regna desiderent quos soluta legibus uita delectat quorum
crudelitas indemnatos necandi cupiditas priuata rapiendi
libido honesta foedandi ius atque impunitatem requirunt  quid
tua intererat te principem fieri qui futurus eras in imperatore
priuatus  nisi forte in te hodie aut pudicitiae remissior
cultus aut minor sanguinis human metus aut alienae rei maior est
appetitus idem es qui fuisti et tantum tibi per te licet
quantum per leges licebat ius summum facultate et copia
commodandi non securitate peccandi experiris  unum tibi
praestitit principatus ut certum habeamus omnes etiam sub
imperatoribus aliis uixisse te legibus tuis nam qui nihil facit
licenter cum potest numquam uoluit

  quin ubi primum te imperio praestitisti non contentus
ipse ultra uitia recessisse aliorum uitiis corrigendis curam
adiecisti idque moderate ut suadere potius honesta quam cogere
uidereris  et quia uel longo orientis usu uel multorum retro
principum remissione tantus quosdam luxus infecerat ut adulta
consuetudo lasciuiae haudquaquam facile uideretur obtemperatura
medicinae ne quis se pati iniuriam putaret a te uoluisti
incipere censuram et impendia palatina minuendo nec solum
abundantem reiciendo sumptum sed uix necessarium usurpando
dimensum quod natura difficillimum est emendasti uolentes 
an quis ferret moleste ad principis semet modum coerceri aut
subtractum sibi doleret priuata luxuria cum uideret imperatorem
rerum potentem terrarum hominumque dominum parce contenteque
uiuentem modico et castrensi cibo ieiunia longa solantem  ad
hoc aulam omnem spartanis gymnasiis duriorem laboris patientiae
frugalitatis exemplis abundantem neminem unum inueniri qui
auderet ad penum regiam flagitare remotorum litorum piscem
peregrini aeris uolucrem alieni temporis florem

  nam delicati illi ac fluentes et quales tulit saepe res
publica parum se lautos putabant nisi luxuria uertisset annum
nisi hibernae poculis rosae innatassent nisi aestiuam in gemmis
capacibus glaciem falerna fregissent  horum gulae angustus
erat noster orbis namque appositas dapes non sapore sed sumptu
aestimantes illis demum cibis adquiescebant quos extremus
oriens aut positus extra romanum colchus imperium aut famosa
naufragiis maria misissent quos inuitae quodammodo reluctantique
naturae hominum pericla rapuissent  ut taceam infami saepe
dilectu scriptos in prouinciis aucipes ductasque sub signis
uenatorum cohortes militasse conuiuiis nonne cognouimus cuiusdam
retro principis non prandia saepe sed fercula sestertium milies
aestimata patrimoniorum equestrium pretia traxisse  tuae
imperator epulae mensis communibus parciores locorum ac temporum
fructibus instruuntur hinc certatim in omnes luxuriae pudor
parsimoniae cultus inoleuit et quiescentibus legum minis subiit
quemque priuatim sui poenitentia sic est enim sic est
exasperat homines imperata correctio blandissime iubetur
exemplo

  sed cum haec et ad hunc modum cetera mores hominum et
instituta formarint tum nihil abdicandis uitiis adoptandisque
uirtutibus impensius sentio profuisse quam quod his te uiris
semper dedisti quos adfectare publica deberet imitatio qui quam
faciles tibi fuissent sequacesque discipuli tam ceteris
expetendi essent magistri  ut de his sileam quos tibi primus
ille nascentis imperii dies obtulit tantis uirtutibus praeditos
ut non pro copia sumpti sed ex copia uiderentur optati quos tu
postea qualesque legisti quibus prouinciarum custodiam quibus
militaris rei summam quibus consiliorum tuorum arcana
committeres  ergo cum duplex fuerit iste dilectus unus ex
iudicio alter ex fato incertum meliores uiros sapientia tua an
fortuna quaesiuerit cum tales uel acceptos habeas uel repertos
ut et illi meruerint teneri et isti debuerint cooptari

  ecquis imperatorum umquam putauit amicitiae cultum in
regia laude ponendum humilis haec uirtus dubiumque an uirtus
iudicabatur nec palatiis digna sed pergulis habebatur inde
facilius inueneris qui pecuniam ex aerario quam qui ex animo
fidem prompserit optimos optimus ille ditabat non etiam
diligebat prodesse nouerat amare nesciebat  tu amicitiam
nomen ante priuatum non solum intra aulam uocasti sed indutam
purpura auro gemmisque redimitam solio recepisti reque non
uerbis adseruisti principis mentem tanto in suos benigniorem esse
debere quanto sit fortuna praestantior cum fide ac facultate
paribus agas et familiaribus tuis imperator tribuas quod priuatus
optaras  quamquam quae capere uota potuerunt quod plerique
te principe consecuti sunt nec nunc de his honoribus loquor quos
in quemcumque conferre imperatori necesse est dux aliquis
euehitur exigit disciplina castrorum praefectus attollitur
imponendum est prouinciis caput consul creatur habiturus est
nomen annus ita in summis illis pulcherrimisque beneficiis est
aliqua praestantis utilitas  a te noua benignitate is amicis
honos habitus est qui totus esset illorum quibus deferebatur
nihilque ex eo ad te redundaret nisi dandi uoluptas cui cum
essent domi filii geminae illae spes oculique rei publicae
dilatis eorum magistratibus amicos consulatus ornauit  si
mehercule uir ille diuinus felicitatis publicae auctor parens
tuus uiueret quid aliud exspectasset a filio quam ut nepotibus
anteferretur praebuisti igitur tu amicis quo plus nec patri
praestare potuisses o beniuolentiae tuae singulare consilium
auges tempore dignitatem quae incrementum ex magnitudine non
habebat renuntiantur amici ante filios tuos consules quia non
poterant plus esse quam consules

  eat nunc sui ostentatrix uetustas et illa innumeris
litterarum uulgata monimentis iactet exempla pirithoi fidem
praedicet et decantatum omnibus scaenis phocaei iuuenis laudet
officium pinthiam etiam si uidetur dicat et damona quorum
alter in amici morte se uadem obtulit alter ad diem uadatae
mortis occurrit  ut haec esse uera credamus quae mendaciis
uatum in plausus aptata cauearum fidem tempori debent num
praestare credendo plus possumus quam ut istos qui amicitiae
laude censentur amicorum fuisse quam sui diligentiores putemus
sed cum instituente natura plus fere filios quam nosmet ipsos
diligamus omne uicit exemplum qui amicos his praetulit quos sibi
praeferebat  sed tu quidem ad exonerandam debentium
uerecundiam quae in tuos confers non uis uideri praestare sed
reddere  geramus tibi morem et beneficiorum summas tuorum
pro tua uoluntate ducentes quidquid familiaribus tuis tribuis
non expendi potius sed rependi putemus enimuero cum leuiter
cognitos aut etiam semel uisos his honoribus ditas quibus et
amici possent esse contenti nonne omnibus uis probare amicum
tibi esse qui bonus sit  cuicumque quid publici mandatum
fuerit officii praemium spondetur et redditur sibi humilitatem
et tenebras suas imputet iacens uirtus quae non obtulit se
probandam quod conscientiae tuae sufficit honoratus est qui
probatus

  uelim tamen dicas unde cum tantis promissa persoluas
quid cui promiseris scias nec te uel rei publicae cura uel ipsa
illa beneficiorum tuorum turba confundat ut parcior tardiorue
tempore quem modoue decipias  quis debitor uerecundus ita
mutuum ad diem reddit ut tu quod promittis appendis nec imponi
neglegentibus arbitreris cotidie in beneficia tua quaerimus et
memoriam conuenimus et ne singulis insidietur obliuio cum
altero quisque conferimus  unum inuenire non possumus cuius
spem atque exspectationem non dicam fefelleris sed quae
delicatior est querela distuleris solamne me imperator
beniuolentiam tuam mirari putas at ego miror etiam memoriam nam
cui hortensio luculloue uel caesari tam parata umquam adfuit
recordatio quam tibi sacra mens tua loco momentoque quo iusseris
reddit omne depositum  utrum tamen ipse te admones an ut
illi maiestatis tuae participi deo feruntur adsistere fata cum
tabulis sic tibi aliqua uis diuina subseruit quae quod dixeris
scribat et suggerat nihil ita primoribus labris polliceris quin
promisso fidem subdas et uerba re sancias nemo iam nemo
beneficia quae dederis ab eo credit tempore computanda quo
dederis quia tam sunt certa quae spondes ut tum uideantur
accepta cum spondes

  iam illud ipsum quod ante promittis nonne de summo
purissimae mentis candore proficiscitur nam cuius est animi nec
uota hominum fatigare nec adhibere muneribus artem difficultatis
sed denuntiare praestanda ut et prolixior sit sensus bonorum
nec repentina felicitas faciat attonitos et similes reddat
ingratis animos enim nostros subitis adfectibus impares perinde
laetitia ut dolor si deprehendat externat  an non illa
romana pietatis notissimae mater nuntio mali cannensis exterrita
filio reduce quem flebat deriguit in mortem nec par esse
gaudio potuit quae superfuerat orbitati conscius igitur
caelestis arcani et naturalium depositorum mauis hominibus
sperata procedere quam insperata superuenire beneficia  nec
immerito namque fugitiua successuum repentinorum uoluptas ut
occupat sic relinquit felicitas longior est exspectare securum
itaque cum hactenus a natura esset statutum ut bona sua homines
ante nescirent et tum primum inciperent felicitate gaudere cum
coepissent esse felices tu promittendo praestanda inuenisti
tempus quod nobis natura subtraxerat ut quos adepta solum
iuuabant etiam adipiscenda delectent

  pari benignitate cum plures adficere honoribus uelles
quam honorum loca admitterent et angustior esset materia
uoluntate nec mentem tuam quamuis diffusum caperet imperium quem
nondum aliquo prouexisti gradu tamen dignatione solatus es 
atque haud scio an quibusdam consolatio ista suffecerit ille
cohonestatus adfatu ille mensa beatus ille osculo consecratus
est ita omnibus qui te principe sibi iure confiderent aut
processit dignitas aut satisfecit humanitas  humanitas inquam
quae tam clara in imperatore quam rara est  nam cum
indiscreta felicium pedisequa sit superbia uix cuiquam contingit
et abundare fortuna et indigere adrogantia cuius quidem ita
maiores nostros pertaesum est ut grauiorem semper putauerint
seruitute contemptum eiusque impatientia sint coacti post
bellatores tullos numasque sacrificos et romulos conditores
regnum usque ad nomen odisse  denique ipsum illum tarquinium
exsecratione postrema hoc damnauere maledicto et hominem
libidine praecipitem auaritia caecum immanem crudelitate
furore uecordem uocauerunt superbum et putauerunt sufficere
conuicium  quod si per rerum naturam liceret ut ille romanae
libertatis adsertor regii nominis brutus osor precariae
redditus uitae saeculum tuum cerneret studiis uirtutis
parsimoniae humanitatis imbutum ac refertum nullum toto orbe
terrarum superbiae libidinis crudelitatis exstare uestigium iam
te ipsum qua publice qua priuatim uideret priscorum duritia
ducum castitate pontificum consulum moderatione petitorum
comitate uiuentem  mutaret profecto sententiam tanto post
suam et cum romanam dignitatem ac libertatem probaret meliore in
statu imperatore te esse quam consule se fuisse necessario
fateretur tarquinium submoueri debuisse non regnum

  sed quod facere magnas urbes ingressi solemus ut primum
sacras aedes et dicata numini summo delubra uisamus tum fora
atque gymnasia et pro suis extenta porticibus ambulacra miremur
ita in laudibus tuis sanctos palatii ritus et priscis aequanda
caerimoniis instituta uenerati gradum ad illa proferimus quae in
medio constituta et ad publicos usus patentia non parti sed in
commune conducunt nec parietibus sed orbe clauduntur nec tecto
sed caelo operiuntur  uelut primum illud est ne statim summa
captemus quod creber egressu exspectantibus populis te fateris
nec uideri modo patiens sed facilis adiri e proximo accipis uota
hominum tuorum ut quisquis ille consultor est etiamsi meruerit
quod est rarum repulsam ferat tamen uisi numinis
conscientiam  at quanto aliter illorum principum mos fuit
quos loquar notum est qui maiestatem regiam imminui et
uolgari putabant nisi eos intra repositum palatinae aedis
inclusos tamquam aliquod uestale secretum ueneratio occulta
consuluisset nisi intra domesticam umbram iacentes solitudo
prouisa et silentia late conciliata uallassent  quin si
quando in lucem uenire et diem ferre potuissent lecticis
tensisque subuecti et densissima circum supraque cooperti uirorum
armorumque testudine sensim atque ad numerum mouebantur tum
longe populus abigebatur nec otiosa uiatoris manus plebem
uerbere submouebat ut secretum esset in publico  at noster
hic omnibus spectandus offertur nec magis communem hunc diem
atque solem quam nostrum imperatorem uideri licet quin cum
uicinum habeant permissa fastidium numquam iste mirantes explet
oculos magis magisque uisus expetitur et nouum dictu praesens
desideratur

  miremur in urbibus tuis et a tuis populis te uideri 
quem fere nulla in solo suo natio externa non uidit idque ita
crebro ut paene tam notus sit barbaris uultus iste quam nobis
nec frustra cum aestates omnes foris hiemes domi ducens ciuibus
hostibusque pari sorte anni spatia diuiseris et si qui forte
sunt barbarorum qui nondum uirtutis tuae fulmen exceperint
nominis terrore percussi et uelut adflati quiescant  tua
enim imperator auspicia non hae tantum gentes tremunt quas ab
orbe nostro siluarum interualla uel flumina montesue distinguunt
sed quas aeternis ardoribus inaccessas aut continua hieme
separatas aut interfusis aequoribus abiunctas natura disterminat
non oceano indus non frigore bosphoranus non arabs medio sole
securus est quo uix peruenerat nomen ante romanum accedit
imperium  dicamne ego receptos seruitum gothos castris tuis
militem terris sufficere cultorem dicam a rebellibus saracenis
poenas polluti foederis expetitas dicam interdictum scythis
tanain et imbelles arcus etiam fugientis albani  quaecumque
natio barbarorum robore ferocia numero grauis umquam nobis fuit
aut boni consulit ut quiescat aut laetatur quasi amica si
seruiat persis ipsa rei publicae nostrae retro aemula et multis
romanorum ducum famosa funeribus quidquid umquam in principes
nostros inclementius fecit excusat obsequio  denique ipse
ille rex eius dedignatus antea confiteri hominem iam fatetur
timorem et in his te colit templis in quibus colitur tum
legatione mittenda gemmis sericoque praebendo ad hoc
triumphalibus beluis in tua esseda suggerendis etsi adhuc nomine
foederatus iam tamen tuis cultibus tributarius est

  nec tamen imperator existimes cuncta me ad aurium
gratiam locuturum triumphis tuis galli stupeas licebit
irascimur dum in remota terrarum uincendo procedis dum ultra
terminos rerum metasque naturae regna orientis extendis dum ad
illos primae lucis indigenas et in ipsum si quod est solis
cubile festinas inuenit tyrannus ad scelera secretum  o quam
paruis ueniunt mala summa principiis sic in ultimum prope
italici generis excidium ecfracto cn lentuli ludo mirmillonum
agmen emicuit sic bella consulibus ancipiti marte pugnata cilix
pirata conflauit sic tenentibus arma fugitiuis romana diu pila
cesserunt ferro ergastulorum  quis non ad primum noui
sceleris nuntium risit nam res infra dignitatem iracundiae
uidebatur cum pauci homines et insulani totius incendium
continentis adolerent et regali habitu exsulem suum illi exsules
orbis induerent  at quantos parturiebat fortuna motus 
quantum rei publicae malum pestis augenda quantam tibi gloriam
restinguenda seruabat praecipue cum perfidia ducum defectione
legionum contra rem publicam foret uersum quidquid pro re publica
fuerat armatum

  nolo tamen usquequaque miserorum uel factum onerare ue
fatum qui dum carnifici purpurato tua se et adfinitate et fauore
iactanti infeliciter credunt grauissimum omnium nefas fecerunt
adfectu innocentium  intellego quam difficilem in locum
scopulosumque deuenerim nam cum reuolui illud lustrale iustitium
aures tuae respuant laudes petant gloriaeque intersit ad
praesentium commendationem bonorum mala decursa reputari contra
uero clementia summam beneficii sui malit imminui quam tristium
enumeratione cumulari necesse me erit uel tacentem publica
incommoda uel loquentem aut ingratum uirtuti aut onerosum esse
pietati  sed tamen imperator exiguam sensibus tuis iniunge
patientiam nam si dulcis in bonis miseriarum recordatio est si
nautas tempestatum si medicos iuuat meminisse morborum cur non
tu quoque mala nostra audias ut tua beneficia recognoscas 
unde igitur ordiar nisi de tuis mea gallia malis quae ex
omnibus terris quas illa pestis insederat haud iniuria tibi
uindicas priuilegium miseriarum non auribus modo quarum sensus
est leuior sed coram oculis ferre compulsa uictoriam maximi
interitum gratiani  alta licet uulnera quod fatendum est
proximus nobis italus et contiguus ostendat hispanus sed in
dolore summo habet suum uterque solacium tyrannidem ille non
uidit hic tyrannicidium uidit  nos primi impetum beluae
furentis excepimus nos saeuitiam eius innocentium sanguine nos
cupiditatem publica paupertate satiauimus apud nos semet
exercuit crudelitas iam secura et adhuc inops auaritia alibi
malum publicum aut coepit aut destitit in gallia sedit

  quis se nobis calamitate contulerit tyrannum et cum
aliis tulimus et soli quid ego referam uacuatas municipibus suis
ciuitates impletas fugitiuis nobilibus solitudines quid
perfunctorum honoribus summis uirorum bona publicata capita
diminuta uitam aere taxatam  uidimus redactas in numerum
dignitates et exutos trabeis consulares et senes fortunarum
superstites et infantum sub ipso sectore ludentium flendam
securitatem cum interim miseri uetabamur agere miseros immo
etiam cogebamur mentiri beatos et cum domi atque secreto solis
coniugibus ac liberis credidissemus furtiuum dolorem
procedebamus in publicum non nostrae fortunae uultu  audires
enim dicere delatorem quid ita ille tristis incedit an quia
pauper ex diuite est non enim se uiuere gratulatur quid ita hic
publicum atratus incestat luget credo fratrem sed habet
filium  ita fieri non licebat amissa metu reliquorum 
serenos ergo nubilis mentibus uultus induebamus et ad illorum
uicem qui degustato sardorum graminum suco feruntur in morte
ridere imitabamur laeta maerentes  est aliquod calamitatum
delenimentum dedisse lacrimas malis et pectus laxasse suspiriis
nulla maior est poena quam esse miserum nec uideri spes inter
haec nulla praedonis explendi  nec enim ut natura fert
copiam satietas sequebatur crescebat in dies habendi fames et
parandi rabiem parta inritabant  ut aegrorum sitim potus
accendit ut ignis arentibus non obruitur sed augetur ita
coactae publica egestate diuitiae auiditatem ieiunae mentis
acuebant

  stabat ipse purpuratus ad lances et momenta ponderum
nutusque trutinarum pallens atque inhians exigebat
comportabantur interim spolia prouinciarum exuuiae exsulum bona
peremptorum  hic aurum matronarum manibus extractum illic
raptae pupillorum ceruicibus bullae istic dominorum cruore
perfusum appendebatur argentum numerari ubique pecuniae fisci
repleri aera cumulari uasa concidi cuiuis ut intuenti non
illud imperatoris domicilium sed latronis receptaculum uideretur
 sed tamen latro raptis abutitur et ablata aliis ut sibi
reddit nec ideo uias saltusque obsidet ut thesaurum struat atque
defodiat et cum scelere miser sit sed ut gulae uentrique
suppeditet nec desit sumptus impendiis nam et effundit et
neglegit eadem quaerendi et perdendi facilitate  noster ille
pirata quidquid undecumque conuerrerat id nobis sibique
periturum in illam specus sui charybdim congerebat charybdim
loquor quae cum plena nauigia sorbuerit dicitur tamen reiectare
naufragia et contortas fundo rates tauromenitanis litoribus
exponere  bona nostra ad aerarium una et perpetua uia ibant
nullas eorum reliquias nulla fragmenta uel sero uicta fastidio
illa communis uorago reuomebat

  est improborum principum postrema defensio auferre
donanda et inuidiam rapinarum magnitudine munerum deprecari quae
malum ratio est abstulisse omnibus quod nullus habiturus sit
 et priuatorum quidem auaritiae licet mala tamen aliqua
defensio est timetur inopia et reponitur senectuti et
prospicitur heredi quam adfert causam concupiscendi qui quantum
ubique est habet  quin ego si fas piumque mortalibus
aestimare caelestia nullam maiorem esse crediderim principum
felicitatem quam fecisse felicem et intercessisse inopiae et
uicisse fortunam et dedisse homini nouum fatum  itaque
imperatori propriam maiestatem bene aestimanti non tam illud
uideri suum debet quod abstulit quam quod dedit  nam cum
intra ipsum uoluantur omnia et ut ille qui cuncta ambit oceanus
quas suggerit aquas terris recipit e terris ita quidquid in
ciues manat a principe redundet in principem et rei et famae
bene consulit munificus imperator lucratur enim gloriam cum det
pecuniam reuersuram

  sed illi quidem stulta omnis ratio captandae laudis
uidebatur qui praeter insitum pessimo cuiuis boni exemplum
summam felicitatem habendi ac nocendi fine determinans non solum
ut quam plurimum quaereret sed ut nihil cuiquam reliqui faceret
laborabat nec enim qui regibus mos est exercendis inuigilabat
metallis ut latentia naturae bona in usum arcesseret et pararet
innoxias nullo pauperiore diuitias  parum ille pretiosum
putabat aurum quod de montium uenis aut fluminum glareis
quaesitor bessus aut scrutator gallaicus eruisset illud purius
splendidiusque credebat quod dedissent dolentes quod hominum
lacrimae non amnium aquae abluissent nec e terrenis specubus
egestum sed e ceruicibus iugulisque caesorum esset ecfossum 
sic cum immitis tyranni et stilus timeretur et gladius
transierat in uota paupertas et ut possemus effugere carnificem
optabamus subire sectorem  quod si cui ille pro ceteris
sceleribus suis minus crudelis fuisse uidetur uestrum is
uestrum uallio triumphalis et trabeate merobaudes recordetur
interitum quorum alter post amplissimos magistratus et purpuras
consulares et contractum intra unam domum quendam honorum senatum
uita sese abdicare compulsus est alteri manibus satellitum
britannorum gula domi fracta et inusta femineae mortis infamia
ut scilicet maluisse uir ferri amantissimus uideretur laqueo
perire quam gladio  sed in illos fortasse speciales putaretur
habuisse odiorum causas tyrannus steterat enim uterque in acie
gratiani et gratianus utrumque dilexerat quid de his dicimus qui
honorum ac principum nescii et tantum inter suos clari nobiles
animas sub carnifice fuderunt

  de uirorum mortibus loquor cum descensum recorder ad
sanguinem feminarum et in sexum cui bella parcunt pace saeuitum
 sed nimirum graues suberant inuidiosaeque causae ut unco ad
poenam clari uatis matrona raperetur obiciebatur enim atque
etiam probabatur mulieri uiduae nimia religio et diligentius
culta diuinitas  quid hoc maius poterat intendere accusator
sacerdos fuit enim fuit et hoc delatorum genus qui nominibus
antistites re uera autem satellites atque adeo carnifices non
contenti miseros auitis euoluisse patrimoniis calumniabantur in
sanguinem et uitas premebant reorum iam pauperum quin etiam cum
iudiciis capitalibus adstitissent cum gemitus et tormenta
miserorum auribus ac luminibus hausissent cum lictorum arma cum
damnatorum frena tractassent pollutas poenali contactu manus ad
sacra referebant et caerimonias quas incestauerant mentibus etiam
corporibus impiabant  hos ille falaris in amicis habebat hi
in oculis eius atque etiam in osculis erant nec iniuria a
quibus tot simul uotiua ueniebant auaro diuitum bona cruento
innocentium poena impio religionis iniuria

  tandem in nos oculos deus rettulit et bonis orientis
intentus ad mala nostra respexit et hunc sacerrimo capiti obiecit
furorem ut foedus abrumpere ius fetiale uiolare bellum edicere
non timeret  an ego sine diuino numine factum putem ut qui
sub nomine pacis ludere et primi sceleris poenas lucrari
quiescendo potuisset secundum tertiumque uexillum latrocinii
ciuilis attolleret et superatis alpibus cottiis iulia quoque
claustra laxaret tibique imperator imponeret seruanti adhuc
ueniae fidem uincendi necessitatem  agebat eum credo
praecipitem uindicanda iam proximo ultore res publica et
exstinctus aperto dominus parricidio poenas ab eo debitas
expetebat non illud confidentia sed amentia non temeritas sed
necessitas erat nec ultro lacessebat ille te bello sed ulterius
non poterat se negare supplicio  alioquin quando tantam
concepisset audaciam ut ruere in ferrum et obuiam morti uenire
tam ignauus et timens mortis auderet ut qui se non potuerit
postea ue uictus occidere  et te quidem imperator auguste
ad adserendam rem publicam usurpandamque uictoriam suffecisset in
bella uel solum uenire nam si olim domini aduersum rebelles
seruos dimicaturi flagra in aciem detulerunt tantaque uis
conscientiae fuit ut ab inermibus uerterentur armati et qui
obtulerant mortibus pectora darent terga uerberibus nonne tu
quoque legionibus otiosis rem totam uisus egisses

  an sustinere te coram et solum oculorum tuorum ferre
coniectum ille quondam domus tuae neglegentissimus uernula
mensularumque seruilium statarius lixa potuisset non statim
totum subisset hominem praeteriti sui tuique reputatio non sibi
ipse obiecisset te esse triumphalis uiri filium se patris
incertum te heredem nobilissimae familiae se clientem te omni
retro tempore romani exercitus ducem libertatis patronum se
orbis extorrem patriaeque fugitiuum  iam uero te principem in
medio rei publicae sinu omnium suffragio militum consensu
prouinciarum ipsius denique ambitu imperatoris optatum se in
ultimo terrarum recessu legionibus nesciis aduersis
prouinciarum studiis nullis denique auspiciis in illud tyrannici
nominis adspirasse furtum  postremo tecum fidem secum
perfidiam tecum fas secum nefas tecum ius secum iniuriam
tecum clementiam pudicitiam religionem secum impietatem
libidinem crudelitatem et omnium scelerum postremorumque uitiorum
stare collegium  res ipsas interrogemus et quae certissima
coniectatio est colligamus gerenda gestis num tandem dubitari
potest quid fuerit eo praesente facturus quem non uidit et
fugit

  quamuis igitur imperator hoste tali abutereris nec tam
ad proelium conserendum quam ad supplicium de nefario capite
sumendum uenires consiliis tamen tantis tantisque rationibus
bellum administrabas ut cum perse aliquo decertaturus aut pyrrho
aut cum illo ipso hannibale uidereris  nam primum fidem
regum quibus limes orientis ambitur data atque accepta dextera
signas quo foris securus agitares si nihil sollicitum et
suspectandum domi reliquisses  tunc copias tuas trifariam
diuidis ut et hostis audaciam multiplicato terrore percelleres
et fugam circumfusus ambires postremo populis barbarorum
ultroneam tibi operam ferre uouentibus commilitii munus indulges
ut et limiti manus suspecta decederet et militi auxiliator
accederet qua tua benignitate pellectae omnes scythicae nationes
tantis examinibus confluebant ut quem remiseras tuis barbaris
uidereris imperasse dilectum  o res digna memoratu ibat sub
ducibus uexillisque romanis hostis aliquando romanus et signa
contra quae steterat sequebatur urbesque pannoniae quas inimica
dudum populatione uacuauerat miles implebat gothus ille et
chunus et alanus respondebat ad nomen et alternabat excubias et
notari infrequens uerebatur  nullus tumultus nulla confusio
nulla direptio ut a barbaro erat quin si quando difficilior
frumentaria res fuisset inopiam patienter ferebat et quam numero
artarat annonam comparcendo laxabat pro omni praemio omnique
mercede id unum reposcens ut tuus diceretur quanta est uirtutis
ambitio  accipiebas beneficium quod imputares

  memorabile putauit antiquitas quod actiaco aliquando
bello ducibus motibusque romanis peregrina aegyptus arma
permiscuit tantumque res credita est habere nouitatis ut nisi
frequenter isset in litteras apud posteros uideretur facti fides
laboratura  nam quis annalium scriptor aut carminum tuas
illas cleopatra classes et eborata nauigia et purpurea cum
auratis funibus uela tacuit quin ita crebro historia recantata
est magis ut ab isdem saepe dicta quam ut ab aliquo intermissa
uideatur  non contendam duces  nec enim principem nostrum
non dicam uictus antonius sed uictor augustus aequauerit quid
in ceteris saltem simile deprehendemus maxime si rerum
temporumque facies altrinsecus conferamus et hos illosque
populos animorum subiciamus oculis  illos uela facientes data
uentis classis attulerat hi longum iter sub armorum fasce
carpebant illos peregrino igne suspirans regina pellexerat hos
amor laudis et participandae gloriae cura rapiebat illos tepens
farus et mollis canopus leuiumque populorum altor nilus emiserat
hos minax caucasus et rigens taurus et ingentium corporum
durator hister effuderat illos tenero perlucentes amictu et uix
leue carbasum uitando sole tolerantes alterno concussa tinnitu
sistra ducebant hos loricis onustos inclusosque ferro fractae
uoces tubarum ingentiumque lituorum clangor acuebat   quae
tandem ut conlatio posset esse populorum etiamsi tanta non esset
dissimilitudo causarum ut ab illis fuerit romani imperii
appetita captiuitas ab his repetita libertas quo tibi
imperator indignius uidebatur eius piaculi quemquam inueniri
potuisse consortem cuius se barbarus agebat ultorem

  sed illi quidem nefario sanguine belli primitias
imbuentes par poenae culpaeque docimentum fuerunt testis es
siscia testis pulcherrimi saue conflictus si conflictus ille
dicendus est quo ita in publicos proditores animi plenus miles
inuasit ut eum nec numerus resistentium nec maximi fluminis
altitudo remorata sint quin ut erat ex itinere longissimo
anhelus atque puluereus equos calcaribus incitaret amnem nando
coniungeret ripam insiliret paratos denique exspectantesque
deprehenderet  sermo iste prolixior est quam illa res fuerit
uix fluuium manus inuicta transierat iam locum belli tenebat
uix hostem inuenerat iam urguebat uix pectora uiderat iam
terga caedebat datur debito rebelle agmen exitio uoluuntur
impiae in sanguine suo turbae tegit totos strages una campos
continuisque funeribus cuncta late operiuntur  iam qui ad
muros differenda morte properauerant aut fossas cadaueribus
aequabant aut obuiis sudibus induebantur aut portas quas
eruptione patefecerant morte claudebant at quorum se fugae
imperuius ripis amnis obiecit trepidando collecti et alterum
quisque complexi per abrupta glomerantur  spumat decolor
cruore fluuius et cunctantes meatus uix eluctatis cadaueribus
euoluit utque se tibi posset speciali imputare militia ipsum
illum uexillarium sacrilegae factionis auidis gurgitibus
absorbuit et ne morti sepultura contingeret cadauer abscondit
nonne utroque credendus tuae studuisse uindictae et adiuuando
uictoriam et occupando clementiam

  en tibi alteram pugnam alteramque uictoriam delectas in
proelium marcellinus cohortes et ipsum factionis nefariae robur
illa belli ciuilis megaera rapiebat tanto ceteris satellitibus
audentior quanto exsertiorem operam nauabat tyranno frater
tyranni  quo quidem maxime tuus gaudebat exercitus cum se
ultro uideret lacessi qui nihil magis timuerat quam timeri adeo
quidem ut castris ad castra conlatis quod praecipiti die manum
conserere non poterat spe uictoriae cum luce uenturae peruigil
ageret tardum solem desertorem diem annuum noctis aestiuae
tempus criminaretur  ecce lux tandem et iam campus horrebat
exercitu diuisi in cornua equites leues ante signa uelites
dispositae manipulatim cohortes et gradu pleno ferentes agmina
quadratae legiones uniuersa late qua uisus agi poterat
occuparant  nondum se uirtus experiebatur iam disciplina
uincebat at postquam intra coniectum teli acies utraque
promouit et effusis hinc inde iaculorum sagittarumque nimbis res
uenit ad capulos milites pristinae uirtutis romani nominis
imperatorum denique memores causam publicam manu agere hostes
uenditam operam laceratam italiam spem in ferro reliquam
cogitantes gladiatoria desperatione pugnare nec gradu cedere sed
in uestigio stare uel cadere

  at ubi impulsa acies fronsque laxata et fiducia in pedes
uersa est ire praecipites aut globo fugere et se inuicem
festinando tardare armati inermes integri saucii primi
postremique misceri miles urguere eminus cominus gladiis
hastis punctim caesim ferire alii poplitibus imminere alii
terga configere aut quos cursu non poterant continari iaculis
occupare  arma tela equi homines uiua perempta prona
supinaque corpora passim uel in aceruo iacere illi mutilis
excisisque membris reliqua sui parte fugiebant hi dolorem
uulnerum sequebantur isti mortes receptas in siluas et flumina
differebant illic postremum spiritum in admiratione nominis tui
et sui ducis detestatione fundebant nullus finis caedendi
insequendique nisi subtraxisset aliquando uictoribus mors hostem
et nox diem  at quanto melius manus illa consuluit quae
submissis precabunda uexillis petiit ueniam necessitatis et
terram osculis premens calcanda uestigiis tuis corpora et arma
proiecit quam tu non superbe ut uictam non irate ut ream non
neglegenter ut parum necessariam praeteristi sed blande
liberaliterque tractatam iussisti esse romanam  iunguntur
socia agmina et sub uno capite diuersa rei publicae membra
coalescunt ambo pari gaudio feruntur exercitus hic opera sua
gaudet hic uenia uterque uictoria

  nec pia haemona cunctantius ubi te adfore nuntiatum
impulsis effusa portis obuiam prouolauit et ut est omne
desiderium post spem impatientius parum credens patere uenienti
festinauit occursare uenturo  fingit quidem ut scimus timor
gaudium sed ita intimos mentis adfectus proditor uultus
enuntiat ut in speculo frontium imago exstet animorum uelut
illa ciuitas a longa obsidione respirans quod eam tyrannus
alpibus obiacentem tamquam belli limen attriuerat tanta se et
tam simplici exsultatione iactabat ut ni esset uera laetitia
nimia uideretur  ferebant se obuiae tripudiantium cateruae
cuncta cantu et crotalis personabant hic tibi triumphum chorus
ille contra tyranno funebres nenias et carmen exsequiale dicebat
hic perpetuum uictis abitum ille uictoribus crebrum optabat
aduentum iam quocumque tulisses gradum sequi circumcursare
praecedere uias denique quibus ferebaris obstruere nullus
cuiquam sui tuiue respectus blandam tibi faciebat iniuriam
contumacia gaudiorum  quid ego referam pro moenibus suis
festum liberae nobilitatis occursum conspicuos ueste niuea
senatores reuerendos municipali purpura flamines insignes
apicibus sacerdotes quid portas uirentibus sertis coronatas
quid aulaeis undantes plateas accensisque funalibus auctum diem
quid effusam in publicum turbam domorum gratulantes annis senes
pueros tibi longam seruitutem uouentes matres laetas
uirginesque securas nondum omne confeceras bellum iam agebas
triumphum

  ibat interim maximus ac te post terga respectans in modum
amentis attonitus auolabat nec ullum ille consilium ullamue
rationem aut denique spem quae postrema homines deserit
sequebatur quin ipsos uiae implicabat errores et nunc dexter aut
laeuus nunc uestigiis suis obuius incertum iter ancipiti ambage
texebat  quotiens sibi ipsum putamus dixisse quo fugio
bellumne temptabo  ut quem uiribus totis ferre non potui parte
sustineam alpes cottias obserabo quia nil iuliae profuerunt
peto africam quam exhausi repeto britanniam quam reliqui
credo me galliae  sed inuisus sum hispaniae committo  sed
notus sum  quid ergo faciam inter arma et odia medius a
tergo premor hostibus a fronte criminibus si morerer euaseram
sed ecce nec animum sequitur manus nec manum gladius labitur
ferrum tremit dextera mens fatiscit o quam difficile est
miseris etiam perire    ergo ut clausae cassibus ferae
quaesito diu exitu desperatoque consistunt et prae timore non
fugiunt ita ille ipso quo agitabatur metu adligatus in oppidum
semet aquileiense praecipitat non ut uitam resistendo
defenderet sed ne poenam frustrando differret  quamquam quae
poterat ulterior esse dilatio  cum ita uestigiis eius ac tergo
ardens miles insisteret ut paene omnem quae est secuta pompam
ultio festinata praeceperit

  recte profecto germana illa pictorum poetarumque commenta
uictoriam finxere pinnatam quod hominum cum fortuna euntium non
cursus est sed uolatus  ille ab ultimo orientis sinu
festinatis itineribus raptus exercitus tot nationibus
relinquendis tot fluminibus enatandis tot scandendis montibus
fatigatus in alio orbe et sub alio paene dixerim sole positus
spatio lucis unius illyrico continuauit aquileiam  nihil
tamen sibimet hoc nomine milites tui uindicant et si quando
mirantium circulos contrahunt aut conuiuia nostra sermone
producunt operam omnem suam fine alpium terminantes deberi sibi
abnuunt illam celeritatem quod expertes laborum peruenisse se
uiderint quo ire non senserant negant immo se suis uectos esse
corporibus sed tamquam per aliquas imagines somniorum ferrentur
absentes praebuisse gestantibus uentis otiosorum ministeria
membrorum  nec fides anceps nam si olim seueri credidere
maiores castoras geminos albentibus equis et stellatis apicibus
insignes puluerem cruoremque thessalicum aquis tiberis abluentes
et nuntiasse uictoriam et imputasse militiam cur non tuae
publicaeque uindictae confessam aliquam immortalis dei curam
putemus adnisam  nisi forte maiorem diuini fauoris operam res
romana poscebat macedonico augenda regno quam tyrannico eximenda
seruitio  ego uero si caeleste studium pro dignitate
causarum aestimandum sit iure contenderim equites tuos pegasis
talaribus pedites uectos ac suspensos fuisse neque enim quia se
diuina mortalibus dedignantur fateri idcirco quae uisa non
fuerint dubitabimus facta cum facta uideamus quae dubitauerimus
esse facienda

  anguste fortunam tuam imperator expendit quisquis id de
te tantum quod fieri potest credit an ego cum ab alpibus
iuliis otioso feriatoque ferro non proelium fuisse uideam sed
triumphum dubitauerim illam specialem quandam felicitatis tuae
dixisse militiam  scimus quidem imperator ita te cuncta
administrasse ut non possint se tibi imputare successus sed
fatearis necesse est quantum te in bello tantum fortunam tuam
egisse post bellum cui si uocem demus et iudicem nonne prolixe
suam enumerabit operam et ut uirtutibus tuis multa concedat
sibi aliqua uindicabit  et cur quaeso non demus ut
accipiamus utriusque partis adserta cum sit quae uicerit tua
audio constantiam dicere bellum atrox periculosumque suscepi
memorare patientiam immensum iter tempus anni graue semper
armata saepe ieiuna toleraui tenere prudentiam partita sum
militem et multiplicaui arte terrorem adserere fortitudinem
bis conflixi cum hoste bis uici omnes postremo clamare quid
tibi debemus fortuna quam fecimus sed si illa dicat ego
properationem militum iuui ego fugam hostium praepediui ego
maximum in muros coegi et quem uos cogebatis mori uiuum domino
reseruaui  non uideo quod possit esse iudicium quin cum
ista pars imputet tyranni fugam illa custodiam res publica
quae utrique pariter obnoxia est ita utramque coniungat ut
fateatur semet uni uictoriam alteri debere uindictam

  sed nec tu debitam gratiam beneficii infitiator abiuras
nam etsi per te confeceris quae uolebas per fortunam tamen plus
adeptus es quam uolebas  agedum si uidetur praeteritas
cogitationes tuas consule et uota conueni num amplius sperauisti
quam ut maximus tibi nuntiaretur occisus quam ut semiuiuum eius
caput nondum clausis tota morte oculis ex acie referretur quam
summum ut fugiens resistensue caperetur  ceterum quando quod
factum est uel optasti ut se tibi ipse seruaret ut consciscere
sibimet interitum nollet etsi posset magno quidem fateor
pectoribus humanis atque adeo maximo lux amori interitus horrori
est sed quatenus aut ista optari potest aut ille uitari at si
ultima supra caput steterit hora et uenerit dies numquam
reuersurus ac se confessa mors fuerit non timentur extrema cum
certa sunt hinc reorum usque ad damnationem metus postea
attonitus stupor et ex desperatione securitas et ad locum
supplicii uoluntaria carnifice non trahente properatio ut de his
taceam qui cum fatis fortius paciscentes incertum exitum certo
occupauerunt ut nihil de seruis loquar qui uerbera uitauere
suspendio et motus heriles usque ad praecipitia fugerunt quis
umquam ultra spem timuit  quis idcirco semet occidere noluit
ut occideretur nisi uero uel leuior manus aliena quam propria
uel foedior mors priuata quam publica uel longior poena ferro
incumbere et corpore uulnus onerare et recipere interitum statim
totum quam supplicium diuidere poplitem flectere ceruicem
extendere plagam exspectare fortasse non unam

  et tamen quando ille secum ferro transigendum putabat
non potius ignem laminas crucem culleum et quidquid merebatur
timebat numquam profecto tam bene de sceleribus suis sensit ut
mortem potuerit sperare qua periit  si igitur nec praesumere
ueniam reus nec sperare fugam clausus nec mortem potuit timere
moriturus et certo extremorum leuior uideri debuit uoluntarius
quam coactus honestior priuatus quam publicus postremo breuior
occupatus quam exspectatus interitus num cui dubium est in eo
quod non habuit rationem fuisse fortunam illa illa tyranni
consilia caecauit illa et animum eius obtudit et gladium illa
expeditam in uulnus manum percussit et tenuit  nisi uero tu
tuum uenerabilis gratiane carnificem diris comitatus ultricibus
obsidebas et irata ac minax umbra ob os eius oculosque
fumantes infernis ignibus taedas et crepitantia torto angue
flagra quatiebas ne morti honestae uacaret ne regalem illum
sacrosanctumque uestitum impio cruore pollueret ne cultus olim
tuus ac deinceps fratrum futurus funestum sanguinem uel dum
uindicatur acciperet ne postremo te manus ulcisceretur tyranni
et deberes maximo uel suam mortem

  et plane ita cuncta ceciderunt ut non seruata modo ultio
sed ordinata uideatur nam unde quaeso tam repentina conuersio
ut qui oppetere timuerat interitum non timeret expetere et quem
incluserat metus proferret audacia  hic nulla iam reliqua
festinandis rebus mora actutum fortissimi duces instruendo
accinguntur triumpho capiti diadema decutitur umeris uestis
aufertur pedibus ornatus euellitur totus denique homo aptatur
ad meritum  publice publicus spoliator exuitur nectuntur
manus rapaces nudantur crura fugitiuo talis denique tuis
offertur oculis qualem offerri decebat uictori captum domino
seruum imperatori tyrannum  nec tu illum qua es clementia
in conspectum tuum uenire uoluisses ne oculos istos omnibus
salutares homo funebris impiaret nisi famam confutare mendacii
teque purgare eodem teste quo insimulatore uoluisses  habet
ultores habet nescio quos internos mens scelerata carnifices
aut ipsa sibi carnifex conscientia est aut quod magis credo
omni seuerius quaestione est a te interrogari  ad primam tuam
uocem nefario pectori excussa confessio est nec cunctari saltem
aut mussitare potuit quin consilium omne nudaret se uidelicet
fauoris tui obtendisse praetextum quod aliter non potuisset
adlicere militum societatem nisi auctoramenti tui se finxisset
actorem

  et post hanc tu uocem non illum in crucem tolli non
culleo insui non discerpi in frusta iussisti non postremo illam
tanti ream mendacii linguam radicitus erui praecepisti cum eorum
parte uitalium quorum fuerat locuta commentum  quin iam
coeperas de eius morte dubitare et deieceras oculos et uultum
rubore suffuderas et cum misericordia loquebaris sed bene est
quod non omnia potes tui te uindicant et inuitum rapitur ergo
ex oculis et ne quid posset licere clementiae inter innumeras
manus fertur ad mortem  ecce iterum imperator auerteris et
illam tyrannici exitus relationem grauaris iam iam esto
securus geram clementiae tuae morem quod noluisti uidere non
audies  huc huc totas pii uates doctarum noctium conferte
curas hoc omnibus litteris linguisque celebrate nec sitis de
operum uestrorum perennitate solliciti illa quam praestare
historiis solebatis ab historia ueniet aeternitas  uos quoque
quibus secunda sors cessit dare famam rebus artifices uulgata
illa ueterum fabularum argumenta despicite herculeos labores et
indicos liberi triumphos et anguipedum bella monstrorum haec
potius haec gesta sollertes manus ducant his fora his templa
decorentur haec ebore reddantur haec marmore haec in coloribus
uiuant haec in aere moueantur haec gemmis augeant pretium

  pertinet ad securitatem omnium saeculorum quod est factum
uideri ut si quis umquam nefaria uota conceperit monimentis
nostrorum temporum recensitis per oculos hauriat innocentiam
quisquis purpura quandoque regali uestire umeros cogitabit
maximus ei exutus occurrat  quisquis aurum gemmasque priuatis
pedibus optabit maximus ei plantis nudus appareat quisquis
imponere capiti diadema meditabitur auulsum umeris maximi caput
et sine nomine corpus adspiciat  scimus quidem nihil umquam
nouandum cum romanum semper imperium aut tuum futurum sit aut
tuorum pertinet tamen ad geminam rei publicae securitatem quod
fieri non potest etiam non timeri  sed utcumque uirtutis tuae
opera curiosae posteritatis oculis artificum manus reddet cum
te uel alpium dorsa superantem uel flumina obiecta tranantem uel
agmen hostile triumphalibus uestigiis atterentem pictorum atque
fictorum adsequetur imitatio clementia imperator tua quo
caelo quo pigmento quo aere auroue ducetur  qua tu ipsius
uictoriae uictor ita omnem cum armis iram deposuisti ut ceciderit
nemo post bellum certe nemo post maximum  paucis maurorum
hostium quos secum uelut agmen infernum moriturus incluserat et
duobus an tribus furiosi gladiatoris lanistis in belli piaculum
caesis reliquos omnis uenia complexa uelut quodam materno sinu
clausit  nullius bona publicata nullius multata libertas
nullius praeterita dignitas imminuta nemo adfectus nota nemo
conuicio aut denique castigatione perstrictus culpam capitis
aurium saltem molestia luit cuncti domibus suis cuncti
coniugibus ac liberis cuncti denique quod est dulcius
innocentiae restituti sunt  uide imperator quid hac
clementia consecutus sis fecisti ut nemo sibi uictus te uictore
uideatur spectabas haec e tuis collibus roma et septena arce
sublimis celsior gaudio ferebaris

  tu quae experta cinnanos furores et marium post exsilia
crudelem et sullam tua clade felicem et caesarem in mortuos
misericordem ad omne ciuilis motus classicum tremescebas 
quae praeter stragem militum utraque tibi parte pereuntium
exstincta domi senatus tui lumina suffixa pilo consulum capita
catones in mortem coactos truncosque cicerones et pompeios
fleueras insepultos  cui damna grauiora scissus in partes
ciuium furor quam portis imminens poenus aut receptus muris
gallus intulerat cui alliensi die emathia funestior cannis
collina feralior tam altas olim reliquerunt cicatrices ut grauius
semper tuam quam alienam experta uirtutem nihil tibi magis quam
te timeres   uidisti ciuile bellum hostium caede militum
pace italiae recuperatione tua libertate finitum uidisti
inquam finitum ciuile bellum cui decernere posses triumphum

  hactenus memet imperator auguste praeteritas res tuas
attrectasse fas fuerit at cum tempus admoneat meminisse
praesentium finem sermoni facere maluerim quam in amplissimi
ordinis munus inuadere  dabitur utcumque uenia piae
temeritati si usurpasse communia non occupasse uideamur aliena
licuerit mihi quae in barbaris gentibus longinquisque
prouinciis pro summa re fortiter feliciterque fecisti et
adnuente nomine tuo et senatu fauente dixisse  ea uero quae
romae gesta sunt et geruntur ingeniis permittenda romanis
qualem te urbi dies primus inuexerit quis in curia fueris quis
in rostris ut pompam praeeuntium ferculorum curru modo modo
pedibus subsecutus alterno clarus incessu nunc de bellis nunc de
superbia triumpharis ut te omnibus principem singulis
exhibueris senatorem ut crebro ciuilique progressu non publica
tantum opera lustraueris sed priuatas quoque aedes diuinis
uestigiis consecraris remota custodia militari tutior publici
amoris excubiis  horum haec linguis horum inquam uoce
laudentur qui de communibus gaudiis et dignius utique quae maxima
et iustius poterunt praedicare quae propria sunt  o mea
felix peregrinatio o bene suscepti et exhausti labores quibus
ego intersum bonis quibus paror gaudiis quae reuersus urbibus
galliarum dispensabo miracula quantis stupentium populis quam
multo circumdabor auditore cum dixero romam uidi theodosium
uidi et utrumque simul uidi uidi illum principis patrem uidi
illum principis uindicem uidi illum principis restitutorem 
ad me longinquae conuenient ciuitates a me gestarum ordinem
rerum stilus omnis accipiet a me argumentum poetica a me fidem
sumet historia compensabo tibi istam imperator iniuriam si
cum de te ipse nil dixerim quod legendum sit instruam qui
legantur


 iii xi claudii mamertini gratiarum actio de consulatu suo
iuliano imperatori  

  etsi scio te imperator et cunctos qui consilium tuum
participant posse mirari quod nunc demum gratias agere exorsus
sum quasi beneficia in me tua coeperint a consulatu fatebor
tamen quod ingerii cuius me poenitet conscius etiam nunc tacere
uoluissem et prorumpens licet huius muneris gaudium intra arcanae
laetitiae conscientiam coercere  sed siue errorem nostrum
siue consilium congesta et coaceruata in unum beneficia uicerunt
atque in id redegerunt necessitatis ambiguum ut mihi aut
indiserti aut ingrati esset fama subeunda malui eloquentiam
potius quam pietatem erga te et officium meum desiderari 
et sane in his honoribus quibus me prius honestaras minor esse
causa ad agendas gratias uidebatur  nam cum me aerarium
publicum curare uoluisti cum quaerens uirum animi magni aduersus
pecuniam liberi aduersus offensas constantis aduersus inuidiam
me qui tibi uiderer eiusmodi delegisti idque eo tempore quo
exhaustae prouinciae partim depraedatione barbarica partim non
minus exitialibus quam pudendis praesidentium rapinis ultro opem
imperatoris exposcerent milites saepe anteactis temporibus ludo
habiti praesens stipendium flagitarent quoquo modo uidebar
honorem onere pensare  at cum me praetoriis praefecisti et
prouincias de te egregie meritas meae fidei tutelaeque mandasti
ingens iudicii tui fuit munus sed in eo non mihi solum quem
tanta potestate succinxeras uerum etiam negotiis tuis commodasse
aliquatenus uidebare

  porro in decernendo consulatu remotis utilitatibus tuis
rationem meae solum dignitatis habuisti  nam in
administrationibus labos honori adiungitur in consulatu honos
sine labore suscipitur in illis si laeteris cupidae ambitionis
esse uidearis in hoc nisi aperte et propalam laeteris ingratus
sis  huc accedit quod ipsa haec urbs atque hoc augustissimum
consilii publici templum officium huius orationis efflagitant
haec tibi nominis noui sed antiquissimae nobilitatis ciuitas
patria est hic primum editus hic quasi quoddam salutare humano
generi sidus exortus es  hi ciues et populares tui silere
me non sinunt nec patiuntur ut quisquam alius auspicatissimo die
apud te ac de te loquendi munus usurpet quam is qui amplissimo
sit praeditus magistratu  putant aliquid adicere ad
splendorem laudum tuarum consulis nomen et recte putant
adicitur enim laudum dignitati honore laudantis  ac licet
maxime imperator publico iudicio et nomine agere tibi gratias
debeam tamen illa quae pro summa re domi forisque gessisti nunc
ex parte maxima praetermittam ut quanto ocius ad ea quae propria
sunt perueniat oratio

  an ego nunc receptas uirtute tua gallias barbariam omnem
subactam pergam quasi noua et inaudita memorare  quae in hac
romani imperii parte gloriosissima sint famae laude celebrata in
tantum ut imperatoris fratris mererentur inuidiam quid enim
aliud a te consortis imperatoris alienauit animum nisi gloriae
tuae splendor  testor immortalem deum testor ad uicem
numinis mihi sanctam conscientiam meam me multa constanter in hac
potissimum urbe fuisse dicturum de his quae aduersus optimum
imperatorem inclementer et impie cogitata atque suscepta sunt si
etiamnunc hominum coetus diuus constantius frequentaret 
numquam profecto liberi ciuis et boni senatoris officio
defuissem quominus redarguerem atque conuincerem eas illi in te
odii fuisse causas quae amoris inflammatrices et fidei obsides
esse debuerint

  florentissimas quondam antiquissimasque urbes barbari
possidebant gallorum illa celebrata nobilitas aut ferro
occiderat aut immitibus addicta dominis seruiebat  porro
aliae quas a uastitate barbarica terrarum interualla distulerant
iudicum nomine a nefariis latronibus obtinebantur obiciebantur
ingenua indignis cruciatibus corpora nemo ab iniuria liber
nemo intactus a contumelia nisi qui crudelitatem praedonis
pretio mitigasset ut iam barbari desiderarentur ut
praeoptaretur a miseris fortuna captorum  in hoc statu
imperator noster gallias nactus minimum habuit aduersus hostem
laboris atque discriminis una acie germania uniuersa deleta est
uno proelio debellatum sed emendatio morum iudiciorumque
correctio et difficile luctamen et periculi plenum negotium fuit
 nam ut quisque improbissimus erat ita maxime caesaris rebus
inimicus uitandis legum poenis de nouo scelere remedia
quaerebat quia defendere admissa flagitia non poterat in
ultorem iuris inuidiam congerebat  et cum sancti principis
mores atque instituta falsarum uituperationum licentiam
submouerent callido nocendi artificio accusatoriam diritatem
laudum titulis peragebant in omnibus conuenticulis quasi per
beniuolentiam illa iactantes iulianus alamanniam domuit
iulianus urbes galliae ex fauillis et cineribus excitauit 
illae prouinciae obsessae oppugnatae ferro ignique uastatae
beatiores sunt his oppidis quae habet sine hoste constantius
aestates omnes in castris hiemes in tribunalibus degit  ita
illi anni spatia diuisa sunt ut aut barbaros domitet aut ciuibus
iura restituat perpetuum professus aut contra hostem aut contra
uitia certamen

  hae uoces fuerunt ad inflammanda odia probris omnibus
potentiores si enim comminisci aliqua flagitia temptassent
facile ipso splendore laudis et gloriae refutarentur inuenerunt
accusandi genus quod nullus refelleret  sed quid oro uos
principem nostrum facere debuisse censetis romanas urbes
hostibus dederet ne animum fratris offenderet prouincias
firmissimas utilissimasque rei publicae sub obtutibus suis uexari
ac diripi sineret ne quid augustus quod nollet audiret
flagitiis administrantium non modo frena laxaret sed etiam
stimulator accederet ne inter principes faceret morum
dissimilitudo discordiam  nobilem etruriae adulescentem
ferunt cum propter eximiam formae dignitatem multarum in se
feminarum amores excitaret faciem suam ad obliterandam
pulchritudinem uulneribus sauciasse sed facile fuit iuueni
dignitati corporis decorem anni praeponenti et candorem
decolorare et oris nitorem alte impressis cicatricibus
deuenustare  num aliquid huiusmodi aduersus amorem ciuium
facere debuit iulianus at ne potuit quidem nisi forte
existimamus patientes uulnerum formas esse uirtutum scilicet et
candorem aequitatis potuit obumbrare et a temperantia purpuram
sancti ruboris abolere ceruicem fortitudinis indignis confodere
uulneribus eruere oculos prouidentiae  dein nisi ille
adulescens seueram manum propriis uultibus intulisset dies et
mora ac non longa aetatis successio omnem illum florem corporis
peremisset at in uirtutibus principis nostri quanto aetas
prolixior tanto pulchritudo praestantior

  mitto cunctam barbariam aduersus uindicem romanae
libertatis in arma commotam gentesque recens uictas et aduersum
iugum nuper impositum ceruice dubia contumaces in rediuiuum
furorem nefandis stimulis excitatas quae omnia obstinatam et
immobilem principis maximi tandem uicere patientiam  itaque
cum in ipso molimine oppressisset alamanniam rebellantem qui
paulo ante inaudita regionum fluuiorum montium nomina exercitu
uictore peragrauerat per ultima ferarum gentium regna calcata
regum capita superuolans in medio illyrici sinu improuisus
apparuit  uidimus felices illius uiae comites stupentes
urbium populos dubitasse credere quae uidebant  non aliter
consternatas arbitror gentes quae primae lapsum caelo excepere
palladium uirgines pueri feminae uiri tremulae anus
titubantes senes non sine magno attoniti horrore cernebant
imperatorem longam uiam sub grauium armorum onere currentem
properantis anhelitum sine sensu lassitudinis crebriorem sudorum
riuos per fortia colla manantes et inter illum pulueris qui
barbam et capillum onerarat horrorem micantia sidereis ignibus
lumina  uoces gaudentium oppresserat miraculi magnitudo
cessabant officia laudandi plus quam laudanda cernentibus

  sufficere quidem poterat ad expeditionem praesentium
negotiorum sola properatio sed non sufficit principi nostro
publicae rei una ratione consulere multa pariter adgreditur
pectus nullis umquam laboribus fatigatum ut uno eodemque tempore
et componeret fidissimarum prouinciarum statum et barbariam
omnem admoto propius terrore percelleret longissimo cursu
histrum placuit nauigari  pro sancta diuinitas quae
nauigationis illius fuit pompa cum dexteriorem incliti fluminis
ripam utriusque sexus omnium ordinum armatorum atque inermium
perpetuus ordo praetexeret despiceretur ad laeuam in miserabiles
preces genu nixa barbaria  omnes urbes quae danubium colunt
aditae omnium audita decreta leuati status instaurataeque
fortunae innumerabilibus barbaris data uenia et munus pacis
indultum qui properationem illam contemplabitur nihil egisse
praeter uiam imperatorem putabit qui gestarum rerum multitudinem
considerabit properasse non credet

  o facundia potens graecia omnium tuorum principum gesta
in maius extollere sola potuisti sola factorum glorias ad
uerborum copiam tetendisti  tu nauem unam propter aurati
uelleris furtum et uirginis raptum in caelum usque sublatam
sideribus consecrasti tu puerum inuentorem serendi draconum
alitum curru uolantem semina in terras sparsisse iactasti 
quid tu si ad scribendas celebrandasque res principis nostri
animum adieceris de iuliani lembis liburnisque factura es 
quae non modo nihil cuiquam adimunt neque urbes hospitas
populant sed ultro omnibus populis immunitates priuilegia
pecunias largiuntur  qua dignitate describes classem per
maximi fluminis tractum remis uentisque uolitantem tum principem
nostrum alta puppi sublimem non per cuiuscemodi agros frumenta
spargentem sed romanis oppidis bonas spes libertatem diuitias
diuidentem tum ex parte altera in barbaricum solum terrorem
bellicum trepidationes fugas formidines obserentem

  iam quale illud fuit quod histrum adhuc nauigans beneficia
tua usque ad hadriam tyrrhenum mareoticum porrigebas ipso enim
tempore leuati equorum pretiis enormibus dalmatae epirotae ad
incitas intolerandi tributi mole depressi prouidentia imperator
tua non modo miserias exuerunt sed ad amplam etiam atque
opulentam reuixere fortunam  urbs nicopolis quam diuus
augustus in monumentum actiacae uictoriae trophaei instar
exstruxerat in ruinas lacrimabiles prope tota conciderat
lacerae nobilium domus sine tectis fora iamdudum aquarum
ductibus pessumdatis plena cuncta squaloris et pulueris 
certamen ludicrum lustris omnibus solitum frequentari
intermiserat temporis maesti deforme iustitium ipsae illae
bonarum artium magistrae et inuentrices athenae omnem cultum
publice priuatimque perdiderant in miserandam ruinam conciderat
eleusina  sed uniuersas urbes ope imperatoris refotas
enumerare perlongum est scire satis est cunctas macedoniae
illyrici peloponnesi ciuitates unis an binis epistulis maximi
imperatoris repentinam induisse nouatis moenibus iuuentutem
aquas locis omnibus scatere quae paulo ante arida et siti
anhelantia uisebantur ea nunc perlui inundari madere fora
deambulacra gymnasia laetis et gaudentibus populis frequentari
dies festos et celebrati ueteres et nouos in honorem principis
consecrari

  si quis mortalium in aliquam caelestem speculam nube
sublatus paulo ante uidisset maesta omnia semiruta oppida
desolata moenia ab indigenis solitudinem exsulum turbam is si
nunc in idem illud editum reponatur ac despiciat cuncta
laetantia agros consitos urbes frequentes aquas oppidis
influentes magnifico cultu non priuatas aedes sed publica tecta
surgentia dites pro terrarum ingeniis messibus segetes
uincentes agricolarum uota uindemias arduos colles profundasque
ualles et lata camporum balatu hinnitu mugitibus persona
profecto mirabitur tam breui cuncta mutata desiliet e nubibus et
uiciniam caeli cupide derelinquet ut tuis imperator terris
fruatur  illud uero cuius miraculi est neminem ullum in
tanto rerum paratu sensisse dispendium in omnia pecuniam ab
imperatore depromi et quoddam uersa uice prouinciis pendi
tributum illinc ad uniuersos fluere diuitias quo prius undique
confluebant  ut in maxima quaestione sit a quo accipias
imperator qui sic omnibus largiaris  sed qui uitae tuae
instituta rationemque cognouerit facile fontem copiae huius
inueniet maximum tibi praebet parsimonia tua auguste uectigal
quidquid enim alii in cupiditates proprias prodigebant id omne
nunc in usus publicos reseruatur

  hucusque solus is fructus imperii putabatur ut imperator
a ceteris ciuibus non fortibus factis nec splendore gloriae sed
magnitudine sumptuum separaretur  inde nihil necessariae
substructionum in aedibus moles ingentes aulicorum cateruae
legionum sumptum facile uincebant  quin etiam prandiorum
atque cenarum laboratas magnitudines res publica sentiebat cum
quaesitissimae dapes non gustu sed difficultatibus aestimarentur
miracula auium longinqui maris pisces alieni temporis poma
aestiuae niues hibernae rosae haec cuncta animus uoluptatum
omnium uictor abiecit  neque enim ei parandae sunt picturatae
marmorum crustae et solido auro tecta laquearia qui maiorem
anni partem in nuda humo cubet et caelo tantum tegatur neque
turbae institutorum ad delicias ministrorum cui tam pauca sint
ministranda neque tempus epularum ei qui saepius statarium
prandium ad necessitatem humani corporis capiat gaudens
castrensi cibo ministro obuio et poculo fortuito

  sed inter haec mirari satis nequeo quod tam seuere parcus
in semet in ciues suos tam liberalis est ac remissus laborum
asperrima sibi sumens ut nos quietis rebus agitemus cum illud
usu uenire animaduertamus ut qui remotam a uoluptatibus uitam
sequantur difficiles et morosi sint ac sibi parum laeti sed
aliis tristiores maestas atque sollicitas etiam priuatas domos
faciant  at sanctissimus imperator impense studet ut nos pro
dignitate habitemus ut commodis adfluamus ut castam quidem sed
hilarem ducamus aetatem cum alios principes labor truces
remissos desidia reddiderit semperque seriis imperatoribus
gratia comibus defuerit industria neque quisquam sibi molestus
ita se facilem ceteris praebuit ut non ad suum exemplum alios
coerceret  noster imperator nihil sibi ueniae nihil ceteris
molestiae ac laboris impartiens suo negotio omnibus otium
praestat diuitiarum largitor curarum auarus laboriosissima
negotiorum praeoptans ipse agere quam aliis imperare

  multi post exactos reges imperium uniuersae rei publicae
solitarium cupiuerunt nota sunt recordantibus nomina eorum
uidelicet qui in propria furentes adfectati regni supplicia
pependerunt  mitto ueteres qui saxo praeceps dati quorum
bona publicata domus erutae interdicta posteris nomina non
paucos huiusmodi furore uecordes etiam nostra aetas tulit qui
propter caecam imperandi cupidinem in ferrum ruerunt  si hos
deus paulisper uitae redditos adloquatur heus uerbi gratia
nepotiane atque siluane per infestos gladios praesentesque
mortes imperium petiuistis at nunc ultro uobis potestas regnandi
datur ut ea qua iulianus conditione regnetis ut pro omnium otio
die noctuque uigiletis et cum domini uocemini libertati ciuium
seruiatis saepius proelium quam prandium capessatis nihil
cuiquam auferatis et ultro omnibus largiamini nulli
gratificemini in neminem saeuiatis toto in orbe terrarum
nullius uirginis fama uioletur sit lectulus etiam sine concessis
et legitimis uoluptatibus uestalium toris purior aestate
alamannicum puluerem hieme pruinam thraciae intectis uerticibus
perferatis profecto uerborum ipsorum molestiam delicatae aures
non poterunt sustinere tantis negotiis territi non modo imperium
sed etiam uitam perosi ad inferiores aliquos inferos redire
properabunt uidebunt enim iustum principatum laboribus curis
uigiliis inquietum cuius illi faciem amoenam et amabilem
contemplantes laborum aspera non uidebant

  cum igitur inter egregia negotia itinere confecto usque
ad thraciae fines peruentum foret cursim disposito exercitus
commeatu ad romanam urbem annonae uacuam mentem reflexit 
quemlibet alium a subueniendi conatibus grauissima fames et
tristissimum rei publicae periculum deterruisset sed stipendiis
prouinciarum et patrimonii sui fructibus tum undique frumentis
coemptis usque ad opulentiam abundantiamque esurientem iam urbem
refersit dicet aliquis quomodo tam multa tam breui tempore
et recte  sed imperator noster addit ad tempus quod otio suo
detrahit nihil somno nihil epulis nihil otio tribuit ipsa se
naturalium necessariarumque rerum usurpatione defrudat totus
commodis publicis uacat  itaque grandaeuum iam imperium
uidebitur his qui non ratione dierum aut mensium sed operum
multitudine et effectarum rerum modo iuliani tempora metientur
 cum romani populi uictus et exercitus commeatus esset in
manibus in media expediendae annonae trepidatione nuntius uenit
plurimas naues africano tritico graues litus achaicum
praeteruectas constantinopolim peruolasse permoti omnes et
aduersus eos qui oram maritimam tuebantur irati uenimus ad
principem desidia iudicum tantum perisse frumenti certatim pro
se quisque conquerimur  at maximus imperator serenum
renidens nihil esse peccatum non sibi perisse quae ad hanc
urbem frumenta uenissent nos uocem illam noti amoris in patriam
putabamus cum proditionem futuri uerborum ambago celaret iam
tum enim uenturae felicitatis euentum conscius diuini animus
praeuidebat

  cis pauculos dies in nouum ac florentem statum re publica
restituta sacra mens ad honorum fastigia et magistratuum
ornamenta respexit  uersari coepit in sacri pectoris comitio
consulatus quid secutus sit ipse scit et quaecumque consilia
eius gaudet formare diuinitas de omnibus romani imperii uiris
primus electus sum cum honorem meum adoreis militaribus
gloriosus collega cumularet  gratias tibi gratias
imperator si mereri me credidisti et plures gratias imperator
si tantum amasti ut me consulem faceres etiam non merentem 
nec ignoro maximos honores ad parum dignos penuria meliorum
solere deferri sed non uereor ne quis maliuolorum in consulatu
meo id autumet accidisse si quis hoc liuidus iactitat ipso
tempore refutatur aduersus quem dixisse satis est iam tum
principi nostro roma parebat  quid quod nihil speranti mihi
de honoris augmento neque enim ultra praefecturam se uotorum
meorum modestia porrigebat perfertur nuntius consulem me creatum
sine impendio quod iam diu paucis sine labore quod numquam
sine petitione quod nemini

  quis ignorat tum quoque cum honores populi romani
suffragiis mandabantur multos fuisse candidatorum labores
ediscenda omnium nomina tributim homines atque etiam singuli
salutandi prensandae obuiorum manus omnibus adridendum non
solum cum infimis sed etiam cum ignotis familiaritatis imago
simulanda multaque alia propter honorem agenda quae alias uirum
honore dignum facere non deceret  unde illud crassi celebre
dictum cum peteret consulatum et forte cum scaeuola socero per
uias urbis incederet nec praesente grauissimo et seuerissimo uiro
blandiri populo palpare obuios et artes petitorias auderet
exserere quaeso inquit muci paulisper abscedas nec me
comitatu tuo honestari putes impedis honorem meum te spectante
ineptus esse non possum  at uero ego nullius fauorem turpi
adsentatione promerui nihil feci ineptum nihil egi quod
spectare mucium nollem  non modo nullum popularium deprecatus
sum sed ne te quidem ipsum imperator quem orare praeclarum
cui preces adhibere plenissimum dignitatis est uerbo saltem
adii sponte in familiam meam diuinum istud a te munus infusum
est

  fatebor autem tibi maxime imperator et tuto apud te
omnia animi operta reserabo numquam in capita ciuium potestatem
numquam prouincias concupiui sed quia iuuanda etiam a me
uidebatur pro uirili portione res publica cum administratum
uocarer propter opinionem desidiae non refugi  negotium
publicum neque ambitor appetii neque per timiditatem aut ignauiam
recusaui sed a teneris annis ab aetate puerili ad hanc usque
canitiem consulatus amore flagraui  secundum etiam
confessionis tibi gradum debeo cum in aliorum principum esset
potestate res publica diu inanem cupiditatem sine spei solaciis
foui unde enim mihi adspirandi ad hoc nomen esset amentia opum
uacuo et ignaro ambiundi  nam primum cum caesar esses
marcentem iam cupiditatis meae flammam spei bonae flatibus
excitasti cum uero te auguste mirificum innocentiae ac
uirtutum spectatorem uiderem tunc mecum claudi mamertine non
frustra hucusque uixisti habes idoneum fidei ac industriae
iudicem memento in magno res tuas esse discrimine scietur non
meruisse te consulatum si tibi non detulerit hic imperator

  habes auguste proditionem silentii mei et rem a me non
breuis aeui taciturnitate celatam nondum tamen cuncta
prodidimus nullum hinc iam mecum uolo referre secretum omnia
pectoris arcana uacuabo  suspendisses beniuolentiam tuam et
tuae isti in me liberalitati contra mores tuos artificii aliquid
addidisses forsitan rogassem  parui autem imperator putas
esse beneficii quod rogandi mihi periculum remisisti periculum
inquam sanctissime imperator si praestare dubitasses si in
posterum distulisses quid me fieret post repulsam  in
leuissimis quoque beneficiis petitis nec impetratis amicitia
dissoluitur namque is quo amicitia continetur amor apud utrumque
polluitur alter amari se quia non praestitit non putat alter
odio se esse quia non obtinuit arbitratur  nec sane mihi
gratuito consul factus uiderer si honorem precibus emissem
miserum enim et laboriosum subissem meliore aeui parte transacta
tirocinium rogandi  neque enim existimo molestius esse
pecuniam quam preces fundere denique omnes in emendo uidemus
repensandi fiducia magno erectoque animo aurum argentumque
depromere eos uero qui preces adlegant humiles atque demissos
uix cunctabunda atque titubantia uerba proferre neque solum
orationem inclinare sed totis corporibus in genua submitti
prorsus ut ex animi mei sententia loquar maximo uendit
beneficium qui preces accipit

  an uero si centuriatis comitiis consul creatus essem
gloriosius mihi uniuersi populi suffragiis declaratus uiderer
minime siquidem etiam illis priscis temporibus multorum ambitu
fuit campus infamis nota diuisorum flagitia notae loculorum
praestigiae tum operarum ad uim et seditionem manus emptae 
nec sane potest in confusa imperitorum multitudine quidquam esse
perpensum nam cum boni rari sint improborum uulgus immensum in
campo autem numerus et turba praepolleat sine dubio
intelligitur eum suffragiis populi magistratum capere quem
plures id est quem peiores probarunt unde factum ut maiores
nostri uiderent gabinios designatos et repulsos catones  sed
haec uetusta detur recordari quemadmodum paulo ante honor
petitus sit uix pauci exstiterunt quorum uirtutibus deferretur
cum quidem ipsis illis tarda industriae ac probitatis merces
ueniret  ceteri uero perditissimum quemque ex aulicis
frequentabant uti quispiam per artes turpissimas imperatori
acceptissimus uidebatur eum adsiduis obsequiis emerebantur
donisque captabant nec uiros quidem sed mulierculas exambibant
nec feminas tantum sed spadones quoque quos quasi a consortio
humani generis extorres ab utroque sexu aut naturae origo aut
clades corporis separauit ita praeclara illa ueterum nomina
sordidissimum quemque ex cohorte imperatoria et probrosissimum
adulabant  hi cum in prouincias immissi erant qua sacra qua
profana rapiebant iter sibi ad consulatum pecunia munientes

  itaque nullum iam erat bonarum artium studium militiae
labor a nobilissimo quoque pro sordido et inliberali reiciebatur
iuris ciuilis scientia quae manilios scaeuolas seruios in
amplissimum gradum dignitatis euexit libertorum artificium
dicebatur  oratoriam dicendi facultatem ut multi laboris et
minimi usus negotium nostri proceres respuebant dum homines
noluisse uideri uolunt quod adsequi nequiuerunt et uere tantum
laboris uigiliarumque suscipere ad id adipiscendum cuius usus
agendae uitae ornamenta non adiuuaret dementia ducebatur 
itaque omne studium pecuniae coaceruandae tanto enim quisque uir
melior quanto pecuniosior habebatur  iam seruiendi miseranda
patientia adsentandi mira calliditas ministrorum aulae cotidie
limina terebantur ad fores eorum qui regiis cupiditatibus
seruiebant cernuos patriciae gentis uiros cerneres ab huiusmodi
dedecore non imbri non gelu non amaritudine ipsius iniuriae
deterreri demissi iacentesque uix capita supra eorum quos
precabantur genua tollebant ad postremum honores non iudicio aut
beniuolentia superborum sed misericordia merebantur

  at nunc quisquis prouincias tribunatus praefecturas
consulatus cupit nihil necesse est pecuniam per fas et nefas
quaerat ac libertatem suam salutator uilis imminuat quanto
fuerit paratior seruituti tanto honore indignior iudicabitur
 tum aliud quoddam hominum genus est in amicitia principia
nostri rude ut urbanis istis uidetur parum come subrusticum
blandimentis adulantium repugnat pecuniae uero alienae tamquam
rei noxiae tactum reformidat maximas opes in rei publicae salute
et gloriosa imperatoris sui laude constituit  iam ipse
ingenti diuinaque prudentia aduersus omnes adsentatorum
inlecebras captionesque munitus est quippe ei a fucatis
adulantium uenenis quod periculum est qui aures etiam ueris
laudibus grauatus impartiat  sed multo multoque nunc facilior
est ratio honorum petendorum quisquis inquam capere
magistratum uoles auri atque argenti neglegens esto nullas
ostiatim potentium aedes obito nullius pedes nullius genua
complectitor adhibeto tantum tibi gratuitas et paratu facillimas
comites iustitiam fortitudinem temperantiam atque prudentiam
ultro ad te maximus imperator accedet et ut capessas rem publicam
flagitabit  otioso tibi atque alia curanti prouinciae
praefecturae fasces sella curulis atque omnia insignia
magistratuum deferentur quid enim sibi uerae uir perfectaeque
uirtutis non constanter de honore promittat cum me propter
tantillum innocentiae meritum uno in anno ter uideat honoratum

  ecquis deus uno in anno multiplices fructus agro uni
dedit num quisquam in eadem nouali aestate una amplius quam
semel messuit num cui uno autumno unoque uineto uindemia triplex
fluxit una certe unius hiemis est oliuitas sed in nostri
principia beneficiis miraculo caret multiplicata fecunditas 
ut de aliis optimis uiris taceam qui a priore in proximum
autumnum fructus annorum multiplices messuerunt mihi certe
tertia unius anni ubertas est consulatus primum thesaurorum
omnium mandata custodia et dispensatio largiendi secundum locum
tenet in honorum meorum fructibus praefectura additus his quo
uel solo cuiuslibet auiditas uinceretur prouentuum meorum
tertius consulatus  dein cum ager adsiduitate fructuum in
maciem decoquatur imperatoris nostri posterior liberalitas
uincit priorem nec fit effeta gignendo sed per uices fructuum
fecundatur noua prorsus fuit honorum deferendorum et insperata
congestio  nondum statum suum siderum curricula mutauerant
iam princeps cursum dignitatis alterius commouebat etiamtum sol
ab eorundem astrorum regione radiabat iam augustus tertia
magistratus mei signa transcenderat  quaeso non uobis inanis
gloriae cupidissimus non flagrans ambitione notabili uideretur
si quis in se tanta pariter optasset quanta in me uno tempore
augustus ingessit

  habitari ab iustis uiris in oceano terras ferunt quas
fortunatorum insulas uocant quod per eas non arato solo frumenta
nascuntur fortuitis uitibus iuga collium uestiuntur sponte
pomis arbor grauatur ad herbarum uicem olus uulgo est 
quantula ista sunt si deum auctorem consideres munera nempe
nobis quoque cum agrum non nostris manibus excolamus haec
inlaborata nascuntur  quanto felicior nostra conditio quanto
beatitudo praestantior non spica triticea non uiles uuarum
racemi sed opes atque diuitiae nihil laborantibus ingeruntur
prouinciae praefecturae fasces sponte proueniunt  tu tu
inquam maxime imperator exsulantes relegatasque uirtutes ad rem
publicam quodam postliminio reduxisti tu exstincta iam
litterarum studia flammasti tu philosophiam paulo ante suspectam
ac non solum spoliatam honoribus sed accusatam ac ream non modo
iudicio liberasti sed amictam purpura auro gemmisque redimitam
in regali solio conlocasti  suspicere iam in caelum licet et
securis contemplari astra luminibus qui paulo ante pronorum
atque quadrupedum animantium ritu in humum uisus trepidos
figebamus quis enim spectare auderet ortum sideris quis
occasum ne agricolae quidem quorum opera ad motum signorum
caelestium temperanda sunt tempestatum praesagia rimabantur 
ipsi nauitae qui nocturnos cursus ad astra moderantur
stellarum nominibus abstinebant prorsus terra marique non
ratione caelesti sed casu ac temere uiuebatur

  nihil igitur mirum est imperator quod tantus amor et
tam uerus in te ciuium feruet neque enim ullum post homines
natos puto tanto generis humani ardore dilectum  ceterorum
regum atque imperatorum caritates admodum rarae nec umquam
diuturnae fuerunt in summis enim hominum habitauere pectoribus
subita et forte nata beniuolentia prouocatae non uirtutum
admiratione deuinctae  at uero noster adfectus ueri certique
iudicii est imis mentis sedibus inligatus animae et uitae
immixtus et initus resolutis etiam morte corporibus cum
immortali mente uicturus  arma igitur et iuuenes cum gladiis
atque pilis non custodiae corporis sunt sed quidam imperatoriae
maiestatis sollemnis ornatus quid enim istis opus est cum
firmissimo sis muro ciuici amoris obsaeptus  an metuenda tibi
curia est cum senatui non solum ueterem reddideris dignitatem
sed plurimum etiam noui honoris adieceris an populus est
timendus procuratori alimentorum suorum uitae uindici
libertatis auctori nam quid de militibus loquar duo an tria
ferme ex uetere memoria amicorum paria proferuntur  nego
quempiam ab uno amico plus dilectum quam tu imperator non modo
a comitibus et tribunis tuis sed a legionibus cunctis
equitibus ac peditibus gregariis etiam militibus diligaris 
itaque quod ad te attinet cuncta iam a custodia tui arma
remoueres sed quando hoc potes persuadere militibus anxia est
fidelium diligentia maximo amori maximus timor iunctus est non
nobis sufficit quod obtinuisti ut nemo te uelit laedere nisi nos
curamus ut nemo possit

  habuerunt nonnulli alii principes deuotam et amantem sui
cohortem sed alio quodam modo primum quod imperiti ac rudes
indoctissimum quemque in consilium delegabant scilicet ut
ipsorum prudentia uulgo suorum aliquatenus emineret  ita cum
uilissimus quisque honorum et diuitiarum potitus foret sua
commoda et uitia principum diligebant ab his optimus quisque
abigebatur procul cum suspecta esset probitas et inuisa et
quanto quisque honestior tanto importunior turpium arbiter
uitaretur  at tu auguste omnibus nugis remotis optimum et
doctissimum quemque perquiris si quis praestat uirtutibus
bellicis et laude militiae in amicis habetur qui in oratoria
facultate qui in scientia iuris ciuilis excellit ultro ad
familiaritatem uocatur  quicumque in administratione rei
publicae innocentem se umquam et strenuum praebuit in consortium
munerum receptatur  regendis prouinciis non familiarissimum
quemque sed innocentissimum legis omnes a te augentur pecunia
locupletantur diuitiis honoribus honestantur

  prorsus amicitias tueris priuati fide imperatoris
opulentia quae perpetuae et constantis beniuolentiae prima
fiducia est certissima uirtutum et maxima principis ueritas
numquam in animo esse suspicacem te audiui  nemo simulatis
blanditiis nemo falsa pollicitatione deceptus est quis nescit
aliorum imperatorum hilarem diritatem cachinnantemque saeuitiam
a quibus ingenita crudelitas figmento laetitiae tegebatur 
mira est in principe nostro mentis linguaeque concordia non modo
humilis et parui animi sed seruile uitium scit esse mendacium
et uere cum mendaces homines aut inopia aut timor faciat
magnitudinem fortunae suae imperator qui mentitur ignorat 
quis oro uos plura praebuit fidei constantiaeque documenta
omnes quos priuatus in familiaritatem recepit eodem habet
imperator adfectu nemo gradu pulsus nemo aditu prohibitus
nulli palatii fores clausae sunt omnes bonos habet  in
recipiendis amicis optimus iudex est si aliqui sunt improbi
tolerandis familiarium uitiis immutabilis est amicus

  at mutant secundae res animos nostrum principem si
nondum mutauerint quando mutabunt cuius umquam diuinior
felicitas fuit  paulo ante in laceratis galliae prouinciis
lapsus inimicorum capitalium apertis armis et occultis insidiis
petebatur in pauculis mensibus diuino munere libyae europae
asiaeque regnator est quae maiora exspectabimus dei praemia
quae uberiora dona fortunae  uidete num secundis rebus elatus
aliquid de prioris uitae mansuetudine et moderatione mutauerit
mutauit plane mutauit nam ciuilior factus prosperorum infregit
inuidiam  cui non uel illud tempus sedatae praebuit mentis
indicium quo horrendi belli metu re publica liberata elati sumus
cuncti gestiente laetitia  sed imperator quamquam caelesti
ope salutem rei publicae propagatam uideret et condicionem
doluit humanam et offensarum gratiam faciens induit fratrem et
cuius armis uitam suam impugnatam sciebat mortem eius ornauit ac
postea ipse iusta persoluit et memoria et obliuione mirabilis
oblitus inimici meminit heredis

  sed quid ego longius indicia mitis et mansuetae mentis
accerso hic ipse hic inquam ipse dies praebuit ciuilis animi
satis clara documenta  ego et collega meus ne quid maximus
imperator propensius humanitatis studio faceret uerebamur 
itaque matutino crepusculo palatium petimus aduentare nos
principi forte tum danti operam salutatoribus nuntiatur statim e
solio tamquam praeceptus exsiluit uultu trepido atque satagente
qualis meus esse potuisset si principi serus occurrerem 
aegre remotis populi qui nos praegrediebatur agminibus ut quam
longissime nobis obuiam procederet laborauit illic gaudentibus
cunctis pro sancta diuinitas quo ore qua uoce aue inquit
consul amplissime dignatus osculo oris illius diuinis
adfatibus consecrati dexteram dedit illam dexteram immortale
pignus uirtutis et fidei  poetae ferunt altissimum illum et
cuncta potestate cohibentem deum qui ditione perpetua diuina
atque humana moderatur cum despiciat in terras habitu oris
tempestatum incerta mutare eius nutu mundum tremescere illius
hilaritate turbines abigi nubes fugari nitentia per orbem
serena diffundi

  hoc ita esse oculis paulo ante licuit experiri in
quantam laxatus est populus te consulibus tuis adridente
laetitiam  uidimus attonitos admirantium uultus multiformes
laetantium status uarios corporum motus clamores inconditos
profundebat laudandi effusa libertas tripudiabat crebris
saltibus multitudo nimiae laetitiae decoris sunt et grauitatis
immemores illa iactatio togarum illa exsultatio corporum
nescientibus paene hominibus excitabatur  omnem modestiam
populi omnem uerecundiam tui gaudia effrena superauerant aue
consul amplissime  aueo plane imperator et auebo neque enim
euentus esse potest optati huius ambiguus cum is auere me iubeat
qui iam fecit ut auerem consul amplissime sum plane et
consul et amplissimus consul quis enim me fuit amplior consul
quem sublimat et inlustrat consulatus quem tribuisti amplitudo
quam tribuis  post primae salutationis fausta conloquia quid
pro iure consulari agere nobis placeat sciscitatur senatorium
impleturus officium si libeat tribunal petere si contionem
aduocare si rostra conscendere sed nos ad curiam sollemnia diei
huius senatusconsulta ducebant  itaque comitem se statim
praebet et utrumque latus consulibus praetextatis tectus incedit
non multum differens a magistratibus suis et genere et colore
uestitus

  superfluum forte uideatur quae uosmet ipsi uidistis
iterare neque enim auribus expetuntur quae fuerint usurpata
luminibus sed mandanda sunt litteris inserenda monumentis
mittenda in posteros uenturis saeculis uix credenda miracula 
paene intra ipsas palatinae domus ualuas lecticas consulares
iussit inferri et cum honori eius uenerationique cedentes sedile
illud dignitatis amplissimae recusaremus suis prope nos manibus
impositos mixtus agmini togatorum praeire pedes coepit gradum
moderans paene ad lictoris nutum et uiatoris imperium  credet
hoc aliquis qui illa purpuratorum uidit paulo ante fastidia 
qui ideo tantum honorem in suos ne inhonores contemnerent
conferebant credet aliquis tanto post ueterem illam priscorum
temporum libertatem rei publicae redditam neque enim ego lucii
bruti et publii ualerii qui primi exactis regibus potestate
annua ciuibus praefuerunt consulatum nostro anteponendum puto
 uterque bono publico uterque romanae rei publicae salutaris
uterque insignis principiis commodorum sed habet aliquid
unusquisque praecipuum illi consularem potestatem per populum
acceperunt nos per iulianum recepimus illorum anno libertas
orta est nostro restituta

  sed sint sanctissime imperator ea quae tu iuste
moderate ciuiliter facis aliis forte miraculo mihi esse non
possunt qui te omnibus humanis uitiis absolutum et liberum sciam
solo immortalitatis amore flagrare derigere omnes opes et
cogitationes tuas ad memoriam posteritatis aeternam atque his
maxime seruire iudicibus qui de rebus gestis tuis sine odio et
gratia uenturis saeculis iudicabunt  non potest quidquam
abiectum et humile cogitare qui scit de se semper loquendum 
nunc si tibi imperator parum ampla nec respondente meritis
tuis oratione usus uidebor quaeso obtestorque ne meae id naturae
potius quam magnitudini beneficiorum tuorum putes esse
tribuendum  nemo nemo usquam post homines natos ampliora
praemia a regibus atque imperatoribus consecutus est nulli plus
oneris impositum  non abnuam praefecturas et consulatus
multis esse delatos sed iis post emensos labores honos quasi
debitus restitutus est mihi cum iam honorem adeptus sim nunc
demum ut meruerim laborandum est uersa ratione temporum
permutata munerum uice modo enitendum est ut praemio dignus
existimer cum iam praemium ceperim  o mihi festinae
beniuolentiae tuae grauissimum pondus  uereor ut aperte
exprimere difficultatum mearum ordinem ualeam facilius est
imperator bonis artibus mereri consulem fieri quam industria et
labore perficere ut uidearis meruisse cum factus sis

  absit auguste et istud sancta diuinitas omen auertat
ut tu a quoquam mortalium exspectes uicem beneficii uerumtamen
quod solum uel accipere potest ista fortuna uel a nobis opibus
tuis tribui immortalitatem munerum tuorum colam officiis
sempiternis  omne negotium omne otium meum in ornandis rebus
tuis celebrandisque ponetur neque solum a uiuente me ac uigente
grati animi beniuolentia declarabitur sed etiam cum me anima
defecerit monumenta tui in me beneficii permanebunt  in
referenda autem gratia sanctissime imperator hoc tibi polliceor
semperque praestabo mihi neque in suggerendis consiliis
ueritatem neque in adeundis si res poposcerit periculis animum
neque in sententia simpliciter ferenda fidem neque in hominum
uoluntatibus pro re publica teque laedendis libertatem neque in
laboribus perferendis industriam neque in augendis imperii tui
commodis grati animi beniuolentiam defuturam idque omni uitae
meae tempore summis opibus enisurum elaboraturum effecturum ut
honores in me tui non quia necesse fuerit ad quemcumque delati
sed quia ita oportuerit recte positi et ratione conlocati esse
uideantur


 iu x nazarii panegyricus dictus constantino imperatori  

  dicturus constantini augustissimas laudes qui tantum
ultra omnium saeculorum principes eminet quantum a priuatis
ceteri principes recesserunt et dicturus in coetu gaudiorum
exsultantium et laetitiae gestientis quam cumulatiorem solito
beatissimorum caesarum quinquennia prima fecerunt sentio nullam
eloquentiam nec optari nec concipi posse quae dignam adferat aut
tempori gratiam aut materiae copiam aut uestris studiis
facultatem iactat quippe se nunc cum maxime alacris omnium ac
beata deuotio  nec operta mentium rimari necesse est exstat
in uultu cuiusque hilaritatis publicae decus et in serenis
frontibus animorum indicia perleguntur  non enim se capit
exundantis laetitiae magnitudo sed dedignata pectorum latebras
ita multa et candida foris prominet ut intellegatur non ingentior
esse quam uerior nec uero mediocribus bonis gaudent qui
exsultandi modum non habent

  fruimur nos quidem praesentium maxima uoluptate sed
lenocinatur his iam futuri ratio et quae temporibus disparata
sunt animorum praesumptione iunguntur  quintum decimum
maximus princeps salutaris imperii degit annum sed auguramur iam
uicennalia et uenturi fidem superiorum felicitate sancimus 
quinquennalia beatissimorum caesarum occupatos nos in gaudiis
habent sed iam in destinatis decenniis uota properantia et spes
uolucres constiterunt horum dehinc compotes propagabimus
optabilis boni seriem  ita omnia quae ex principibus nostris
prospere ueniunt continuatos fructus ferunt nec magis recepta
delectant quam exspectata iuuerunt  uerum quid agimus uicenis
aut iam tricenis annis circumscribendo quae aeterna sentimus
ampliora sunt merita principum quam optata uotorum  eat quin
immo in immensum felicis cursus imperii nec humanorum terminos
curent qui semper diuina meditantur certe cupitorum inriti non
sumus qui cum optemus maxima id faciamus non benignius quam
securius quod propter caelestem in illos fauorem tam certa
adipiscendi spes est quam optandi soluta libertas  has igitur
gratulationes quae praesentibus excitantur quaeque superiorum
memoria uigent aut quas in posterum redundaturas cogitatio auida
depascitur quis omnium queat flagrantissimis audientium studiis
satisfacere dicendo  iam uero cum publicas tantum utilitates
amplecti uelim et unusquisque priuatim suas cogitet tremebunda
proferetur oratio quae tacita reputatione uincenda est  in
ipsis etiam publicis gestorum ingentium professa laudatio augendi
cum cupiditatem prae se ferat non iniuria minuendi metum
faciunt quae spem amplificationis ex magnitudine sustulerunt

  quis oro constantine maxime praesentem enim mihi
adloqui uideor qui etsi conspectu abes reuelli tamen mentibus
non potes quis inquam adspirare laudes tuas audeat
aequiparandi magis spe quam gratia non tacendi  quis tam
potens fandi cuius copia tam larga tam felix quae cum uirtutes
tuas attrectauerit non aut circumuenta numero desperato exitu
stupeat aut obteratur magnitudine aut splendore obsolefacta
tantum nitoris habeat quantum ex rerum luce collegerit  cuius
cum diuina uirtus et eius misericordia comes appendixque
uictoria urbem romam non praecipitantem exceperit sed adflictam
ac plane iacentem excitarit recrearit erexerit cumque aliae
felicissimae tuae prius ac deinceps expeditiones non minus in
sese operis amplexae sint quam ex ipsis faucibus fati roma
seruata quid dignum magnitudine tua excogitari ac dici potest
in cuius laudibus id maximum non est quod in terrarum orbe
primarium est  nobilissimorum quoque caesarum laudes exsequi
uelle studium quidem dulce sed non et cura mediocris est quorum
in annis pubescentibus non erupturae uirtutis tumens germen non
flos praecursor indolis bonae laetior quam uberior apparet sed
iam facta grandifera et contra rationem aetatis maximorum
quorumque fructuum matura perceptio  quorum alter iam
obterendis hostibus grauis terrorem paternum quo semper barbaria
omnis intremuit deriuare ad nomen suum coepit alter iam
consulatum iam uenerationem sui iam patrem sentiens si quid
intactum aut parens aut frater reseruet declarat mox uictorem
futurum qui animo iam uincit aetatem  rapitur quippe ad
similitudinem suorum excellens quaeque natura nec sensim ac
lente indicium promit boni cum inuolucra infantiae uiuidum
rumpit ingenium  unde enim principis maximi tam effusus in
liberos animus nisi iam quod in illis simulacrum sui conspicit

  commendet inferioribus suos sola necessitudo naturae et
qualescumque diligant qui in illis quod ex se desiderent non
habent praestantissimum principem hoc maxime iuuat quod in annis
primoribus iam sunt ductae lineae quibus uirtutum suarum
effigies possit includi et pater optimus sed melior imperator
non tam sibi quam rei publicae gaudet cum liberos sibi similes
intuetur  quibus ad perficienda quae ingenerata sunt bona non
segnis uirtutum opifex disciplina coniungitur ut spes
aequiparandi patris certa sit quippe indoles similis sed sub
eodem magistro discendi fortuna felicior  ipsum a tenero
intuentes in ipsum oculis ac mente conuersi nihil ab eius
contemplatione deflectunt incerti mirentur an diligant nisi
quod necesse est utrumque permixte simul fieri nam et amor
factorum commendator est unde nascitur admiratio et facta cum
mira sunt amorem inuicem creant  ita spectantibus liberis
quidquid ab eo pulcherrime geritur cum propter ipsum magis
placuit tum studio imitationis inolescit  iam tibi quidem in
erudiendo imperator optime non omnia proponebantur quae sequi
uelles nisi quod recte factorum contemplator acerrimus si quid
secus fieret a spectandi cura pudentes oculos abstrahebas dabit
enim ueniam clementia tua si audaciorem ueritas facit

  existimare quidem de principibus nemini fas est nam et in
uestibolo suo inquirentem repellit obiecta ueneratio et si qui
intuentes propius adierunt quod oculis in solem se
contendentibus euenit praestricta acie uidendi facultate
caruerunt  uerum tu facis principum maxime ut patere
uideantur quae obstructa prius fuerant qui tam optas totus
uideri quam ceteri recusabant  non terror obtentu est nec
occultandis quae plerumque intrinsecus latent demorandoque
adspectu ostentatio speciosa perhibetur  obtutus hominum
benignus receptas nec intuentem iniquus fulgor retundit sed
serenum lumen inuitat nunc denique intellegimus quae desideranda
in prioribus fuerint postquam ea quae operta in ceteris ueriti
sumus in te reserata ueneramur  igitur ut facitis
beatissimi caesares per omnes paternarum laudum uias ite securi
 non simplici quidem itinere numerosae eius uirtutes
ingrediuntur sed omnia ad eundem gloriae exitum ferunt nullae
cupiditatum deflexiones nullus erroris anfractus ut uerenda
progredientibus non sit dispendiosa reuocatio  itaque
maturiorem cursum instituistis qui moram considerandi itineris
non habetis  sed mihi circumuento hac ipsa rerum copia quae
potissimum capessenda sit uia qui aditus fiat incertum est ita
se multa offerunt specie paria magnitudine congruentia

  uerum ut in magnis domibus interiorem ornatum uestibula
ipsa declarant sic nobis uenturis ad ingentium uirtutum stupenda
penetralia debet laudationis ingressum et praedicationis ianuam
roma praebere  quae demersa quondam tyrannidis impiae malis
et quo maior eo miserabilior maiestatis pristinae decus ad
misericordiae ambitum conferebat tibi tamen constantine maxime
etiam in illa sui sorte uenerabilis quod quos impense amamus
obseruantia illorum integra est etiamsi dilapsa fortuna est in
abiectos officia gratiora sunt quae non ex misericordia sed ex
honore uenerunt  sed nimirum recte a sapientibus ponitur
conexio inter se apta uirtutum sic enim mutuo et opera iuuant et
fructum operae partiuntur ut facile appareat inseparabilis et
indiscreta permixtio  gessisti bellum imperator maxime quod
tibi non minus honos urbis imposuit quam eiusdem aerumna
persuasit  itaque non plus ex eo laudis fortitudini tuae
datum quam pietati tributum est quod dum scelestos persequeris
miseros liberasti  constituta enim et in perpetuum roma
fundata est omnibus qui statum eius labefactare poterant cum
stirpe deletis

  non enim qui bellorum euentus solent esse per uarios et
uolubiles casus mars dubius errauit nec fortunae uicissitudo
quae plerumque prosperis rebus triste aliquid adglutinat
uictorum laetitiam uulnerauit sed tanta hostium et tam ampla
caedes tam felix et incruenta uictoria ut credas non bello
ancipiti dimicatum sed solas impiorum poenas expetitas 
tantum etiam inter arma bona conscientia sibi uindicat ut iam
coeperit non uirtutis magis quam integritatis esse uictoria 
spectat enim nos ex alto rerum arbiter deus et quamuis humanae
mentes profundos gerant cogitationum recessus insinuat tamen
sese totam scrutatura diuinitas nec fieri potest ut cum
spiritum quem ducimus cum tot commoda quibus alimur diuinum
nobis numen impartiat terrarum se curis abdicauerit nec inter
eorum uitas diiudicet quorum utilitates gubernat  illa igitur
uis illa maiestas fandi ac nefandi discriminatrix quae omnia
meritorum momenta perpendit librat examinat illa pietatem tuam
texit illa nefariam illius tyranni fregit amentiam illa
inuictum exercitum tuum tot uictoriarum conscientia plenis
pectoribus ardentem tantis insuper uiribus iuuit quantas
praestare aut deus potuit aut amor tuus debuit ut horrendas
acies ut incognita ferri et corporum robora fulmineus miles
euerteret ut quidquid instruxerat diuturni sceleris longa
molitio felici congressione consumeres

  o tuam imperator non uictoriam magis quam clementiam
praedicandam grauate apud animum tuum etiam mali pereunt 
inuitus pugnasti qui tam facile uincebas iamdudum quippe
peruideras hominem non imperando habilem non tantae maiestatis
capacem quod magnitudo male crediti muneris extra animi
angustias effluebat quam qui tueri nequeunt ubi sub tanto onere
fortunae infirmitas lapsa est faciunt licentiam de potestate
 quid ego referam infelicium indignissimas caedes quid
inexpletos libidinum pastus quid miseras patrimoniorum
direptiones  sileantur haec sane non tantum ne sopitam
malorum memoriam oratio mea suscitet sed ne sanctissimas
principis laudes dum aliena uitia depromimus sermo talis
incestet  incrementum quidem adeptae felicitatis est malorum
commemorata depulsio uerum ut in segetibus etiamsi multa quae
humum obsederant industria reuellenda sunt laborem tamen purgati
soli nesciunt qui fructus editos intuentur sic constantini
laudibus satis est dum efflorescentia bona cernimus ne mala
excisa reputemus

  ferebas tamen imperator ferebas illum in tantis malis
ludentem et cum omnia tu scires uota hominum coniuenti
patientia fatigabas qui ne sic quidem iniuste arma caperes etsi
nondum ab homine lacessitus iam tamen uitiorum eius inimicus
 sed quod erat consentaneum clementiae tuae experireris
remedia molliora ut quod leniri quam resecari malles mitior
medicina sanaret  quin extorques animo tuo et conueniendi
studium et concordiae uoluntatem si concordiam quam ueniam
appellari fas est cum qui potest uincere optat ignoscere et non
dubito quin hanc rationem caelestis prudentia tua duxerit quod
coniunctione sua flagrantissimas hominis cupiditates uel
exstingueret penitus uel modice temperaret  nulla quippe est
libido tam uecors quam non capiat cum in consortium temperantia
uenerit deicit oculos deformis ignauia ubi ei pulchritudo
uirtutis obiecta est  tergiuersari atque haerere petulantiam
uideas grauitate modestia et decore confusam ut appareat te
imperator optime concordia impetranda non illi impunitatem
uexandae urbis daturum sed leniorem petisse uictoriam cum
malles uitia eius quam arma superare

  sed profecto nulla ui possunt coire quae naturali
diuortio dissident nec ulla tam fidelis est copula quae in
diuersum tendentia nexu suo teneat  perpendit scilicet secum
excellens prudentia tua eique semper pietas applicata omnes
concordiae commoditates illam esse fundamentum ac radicem otii
bonorum ciuilium seminarium quietis publicae segetem et almam
pacis altricem  sed o quam aeger est ad honestatem recursus
his qui iam gradum ex nequitia protulerunt uocas ad societatem
appetitum tuum refugit auersatur horrescit nihil sibi putat
tecum commune quia nihil simile est iam certe quiescere uirtuti
integrum non est  nam bellum animo gerere armis abstinentem
non concordiae ratio est sed ignaua dissensio

  licet non sit in his ratio desideranda qui semel de uia
praecipites ire coeperunt mirari tamen satis non queo cur id
delatum non amplexus sit quod impudens esset si auderet optare
 utrum urbis funestam illam lacerationem lente ac remisse te
laturum putauit sed natura fert ut iniuriae eius quem diligas
etiam si re ipsa graues sunt fiant tamen amore grauiores  an
credidit conserenda manu non inferiorem hoc uero quam opinari
non potuerit exitus docuit cum signis tam saepe conlatis nihil
umquam fuerit quod aut spes aucuparetur aut fortuna promitteret
 dolis credo existimauit decipi posse sed non uirtus tua de
congressione quam prudentia est de fraude securior quis enim ad
praesentiendum sagacior quis uigilantior ad uidendum quis
contempletur praesentia acrius uentura prolixius ambigua
certius captiosa felicius  non hinc tecum lynceus ille
certaret qui ut poetae ferunt parietum saepta et arborum
truncos uisu facile traiciebat aut etiam ille quem eadem
uetustas locuta est cum in siciliensi specula constitisset
conspicari solitum naues quae africae portum subirent cum
prospectum hominis non aer offusus quem crassiorem exalatio maris
faceret non tantum disiunctarum regionum longinquitas
impediret

  cum spes omnis frigere debuerit et uoluntas pacificandi
alienata sit quis dubitet diuinitus armis tuis deditum cum eo
dementiae processerit ut ultro etiam lacesseret quem ambire
deberet  o quam acres dolorum aculeos habes contumelia quam
imponit inferior  ecce enim pro dolor uerba uix suppetunt
uenerandarum imaginum acerba deiectio et diuini uultus litura
deformis  o manus impiae o truces oculi ita non caligastis
in quo lumen mundi obscurabatis meritas ipsi tenebras non
imbibistis commouere tandem conscia uirtus nec permittas hoc
furori cui de te aliud non licebat  sed quid tandem
adsequeris caeca dementia aboleri uultus hic non potest
uniuersorum pectoribus infixus est nec commendatione cerae ac
pigmentorum fucis renitet sed desiderio efflorescit animorum una
demum constantini obliuio est humani generis occasus  nunc
uero commendabiliorem iniuria tua faciet patientiam eius auidius
expetent quem pictura non reddit flagrantiora sunt animorum
desideria cum oculorum solacia perdiderunt

  nihil profecto grauius nihil miserius roma doluisti
quamuis recondita alte magis gemeres et ingestos cotidie luctus
callo quodam obduratae patientiae sustineres confessus est se
inconsultior dolor nec timuit deprehendi et male clausi signa
maeroris per uultus indices exierunt  hoc enim roma tot
uulneribus scucia uindicari uolebas cum tamen praestantissimus
princeps iniuriae suae neglegens ulcisci tuas mallet  ita
ambo benigni ratiocinatores officiorum paria fecistis tu uoto
quo solo ualebas ille amore pariter et facultate ut tantum
bonorum tibi tribueret quantum te sibi uelle recognosceret 
pugnasti igitur imperator coactus quidem sed hoc maxime
uictoriam meruisti quia non desiderabas optasti pacem sed
ignosce si plus omnium uota ualuerunt  nec illa diuinitas
obsecundare coeptis tuis solita in hoc refragata est sed aliquid
ex sententia tua non dedit ut plus pro meritis inires negata
est concordia cui erat parata uictoria

  in ore denique est omnium galliarum exercitus uisos qui
se diuinitus missos prae se ferebant  et quamuis caelestia
sub oculos hominum uenire non soleant quod crassam et caligantem
aciem simplex illa et inconcreta substantia naturae tenuis
eludat ibi tamen auxiliatores tui adspici audirique patientes
ubi meritum tuum testificati sunt mortalis uisus contagium
refugerunt  sed quaenam illa fuisse dicitur species qui
uigor corporum quae amplitudo membrorum quae alacritas
uoluntatum flagrabant uerendum nescio quid umbones corusci et
caelestium armorum lux terribilis ardebat tales enim uenerant
ut tui crederentur  haec ipsorum sermocinatio hoc inter
audientes serebant constantinum petimus constantino imus
auxilio  habent profecto etiam diuina iactantiam et
caelestia quoque tangit ambitio illi caelo lapsi illi diuinitus
missi gloriabantur quod tibi militabant  ducebat hos
credo constantius pater qui terrarum triumphis altiori tibi
cesserat diuinas expeditiones iam diuus agitabat magnus hic
quoque pietatis tuae fructus quamuis particeps caeli ampliorem
se fieri gratia tua sensit  et cuius munera in alios influere
iam possent in eum ipsum tua munera redundarunt

  cedat tibi non recentium saeculorum modo sed totius
memoriae uetustas quamuis illa recti appetens et nullo umquam in
officio deprauata glorietur penes se sanctitatis famam stetisse
 sed negleguntur praeconia hominum ubi quaeruntur iudicia
diuina  illi igitur ueteres laudati uitae moderatores qui
refrenandis cupiditatibus restricte contenteque uixerunt quorum
omnis aetas armis conterebatur quando tantam in proelio diuinam
opem pro merito integritatis habuerunt ut qui longe a uirtutibus
tuis distant in proximo saltem iustitiae gradu reponantur 
romano quodam in bello ferunt duo cum equis iuuenes exstitisse
spectandos forma pariter ac uiribus qui in dimicando praeter
ceteros insignes fuissent iussu imperatoris ad remunerandam
industriam requisitos ubi nulli inueniebantur fides habita est
diuinos fuisse quod cum laborem sedulo communicauissent laboris
pretium respuerunt  equidem historiae non inuitus adsentior
neque enim in hoc ueri interpolatrix tenenda quae se non uanam
antiquitatis nuntiam pollicetur sed tamen illi qui hoc annalium
monumentis inligauerunt uerebantur ne apud posteros miraculi
fides claudicaret  estote o grauissimi auctores de
scriptorum religione securi credimus facta qui maiora nunc
sensimus magnitudo principis nostri gestis ueterum fidem
conciliat sed miraculum detrahit  pro auxilii copia
negotiorum ratio metienda est duo quondam iuuenes sed nunc
exercitus uisi hoc certe uberius nec infirmius ueritate stat
argumento duplici fides nixa sic constantinus iuuari meruit sic
debuit roma seruari

  magnum hoc imperator maxime sed de tua pietate non
mirum adesse tibi in omnibus summam illam maiestatem quae te
circumplexa tueatur coniectura mentium tenebamus etsi nondum ad
fidem patebat oculorum  etenim cum mens tua mortali
contagione secreta pura omnis funditus sincera ubique se
promerendo deo praestet cum gloria tua humanum modum supergressa
sit quis est omnium quin opitulari tibi deum credat cum id et
uita mereatur et rerum gestarum magnitudo testetur  parumper
igitur ab instituto cursu non ingrato deuerticulo recedamus
tenebo hunc orationis modum ut nec inhumane de praeteritis muta
sit nec odiose instantibus obloquatur  tu imperator optime
inito principatu adhuc aeui immaturus sed iam maturus imperio
ostendisti cursum aetatis non exspectandum in festinatione
uirtutis  tu exinde domi militiaeque iuxta bonus nusquam
gradum extulisti quin ubique te gloria quasi umbra comitata sit
tu ferocissimis regibus ascarico et comite suo captis tanta
laude res bellicas auspicatus es ut eam inauditae magnitudinis
obsidem teneremus  ut herculem ferunt adhuc tenerum atque
lactantem duos angues manu elisisse ut iam infantulo indoles
futuri roboris emicaret sic tu imperator in ipsis imperii tui
cunabulis quasi geminos dracones necares per saeuissimorum
regum famosa supplicia ludebas

  franci ipsi praeter ceteros truces quorum uis cum ad
bellum efferuesceret ultra ipsum oceanum aestu furoris euecta
hispaniarum etiam oras armis infestas habebant hi igitur sub
armis tuis ita conciderunt ut deleri funditus possent nisi
diuino instinctu quo regis omnia quos ipse adfeceras
conficiendos filio reseruasses  quamquam ad gloriam uestram
fecunda malis suis natio ita raptim adoleuit robusteque recreata
est ut fortissimo caesari primitias ingentis uictoriae daret
cum memoria acceptae cladis non infracta sed asperata pugnaret
 differamus parumper italicas expeditiones quibus segusiensium
ciuitatem quae superatis alpibus italiae claustrum obiecit cum
ui et uirtute uelut ianuam belli refregisses iride per obiectas
acies per exercitus obuios usque ad romana moenia inoffensus
uictoriarum impetus percucurrit

  quid memorem bructeros quid chamauos quid cheruscos
lancionas alamannos tubantes bellicum strepunt nomina et
immanitas barbariae in ipsis uocabulis adhibet horrorem hi omnes
singillatim dein pariter armati conspiratione foederatae
societatis exarserant  tu tamen imperator cum tantam belli
molem uideres nil magis timuisti quam ne timereris adis
barbaros et dissimulato principis habitu quam proxime poteras
cum duobus accedis  numquam est excelsior principatus quam
cum se publico submittit officio facis uerba spem illorum
agitas et uersas credulitatem negas te esse praesentem  o
uere caeca barbaria quae in illo uultu signa principis non
uideris quem ne sic quidem senseris cum intra iactum teli
securus sui staret constantinum esse qui hoc poteras non
timere dubitare quisquam potest te per omnia subnixum deo
uadere inuictos ducis et solus timeris  tot regna tot
populi et tantarum nationum congregatio indignam se uiribus tuis
putat quem credit absentem tibi tamen incrementum laudis ex
multiplicatione terroris est magnificentius congregata obteris
quae scrupulosius dispersa sequereris  innumerae simul gentes
ad bellum coactae sed uno impetu tuo fusae dum conlatiuam uim
comparant compendiosam uictoriam praestiterunt

  uno hoc bello si debitis laudibus immorari uacaret dies
integer conderetur nunc ita omnia praeteruolans tetigit oratio
ut uictoriarum tuarum non summam euolueret sed ornamenta
monstraret  his rebus semper e re publica gestis tanta ui
tantoque successu ut numquam uirtus tua intremuerit prudentia
haeserit felicitas claudicarit satis ut opinor probatum est
perpetuam in te benignae maiestatis opem fluere ut caelestes
exercitus tui non tunc primo missi sed tum demum intellecti esse
uideantur  talis igitur ad liberandam italiam et tam tutus
accedis ut cum res bellica caecos habeat euentus in te tamen
dimicandi uoluntatem pro uictoriae pignore teneres etiamsi
abessent auxilia diuina  aderat enim robustus et florens
plenus uirium animi plenus exercitus laetus armis et militiae
munia exsequens studio magis quam necessitate quippe cui
stipendia sint pauciora quam proelia cum dico proelia significo
uictorias praeterea tam amans tui quam tibi carus  ignosce
enim superba uirtus quantumuis fiduciae et spiritus capias
amor principis facit militem fortiorem

  antiqua admodum res est quam proferam sed non indigna
memoratu illyrii quondam despicientes aeropi regis infantiam
macedonas bello lacessierunt et prima quidem congressio secundum
illos fuit uerum macedones cum bellum reficerent regem suum in
cunis ad aciem detulerunt  cum illos ira hos miseratio
illos signorum cantus hos pueri uagitus accenderet mutata est
ratio certaminis uicerunt qui amore pugnabant  quanto igitur
est amor fidelior accepti beneficii memoria quam praesumptione
futuri quod illic percepta res iuuat hic exspectata blanditur
tanto tui animosius dimicauerunt qui non puero spem gratiae
munerabantur sed principi post natos homines benignissimo meriti
debitum rependebant

  primam igitur segusiensium ciuitatem quam primam iter
dederat uictoria facilis amplexa est quae resistendi pertinacia
ita in se imperatoris uim conuertit ut pietatem tamen non
alienauerit  nam cum introitus ui manu quaereretur et
portarum inflammatio ignem late distulisset cuius facilis per
adiuncta contagio pastu pestifero ualescebat maxima benignissimi
imperatoris fuit cura non modo ut incendium non adiutum
senesceret sed oppressum emori posset et longe operosior
clementia eius quam fortitudo perspecta est cum plus in
conseruanda urbe quam in capienda fuerat laboris oreretur 
itaque digrediens sic ciuitatem cupidam sui fecit ut eam ad omne
obsequium non uictoriae metus componeret sed admiratio
lenitatis

  optima esse aiunt remedia quae ad usum corrigendi nostri
ex aliena calamitate nascuntur uerum animus prauitate uelut
morbo impeditus dilectum boni non habet  ecce iam apud
taurinos uenientem pugna grauior exspectat nec segusiensium
uastitas monet ut sibi caueant nec cogitant quo cum principe res
futura sit quod neque uis eius resistendi spem faciat nec
mansuetudo rationem  campum late iacentem tantus miles
oppleuerat ut non improbaret fiduciam qui instructos uideret
 quae enim illa fuisse dicitur species quam atrox uisu quam
formidolosa operimento ferri equi atque homines pariter
obsaepti clibanariis in exercitu nomen est superne hominibus
tectis equorum pectoribus demissa lorica et crurum tenus pendens
sine impedimento gressus a noxa uulneris uindicabat

  te tamen imperator non terruit nec quod tanto numero
duplicabat armatura terrorem nec quod uim armis numerus addebat
 certum est enim pro negotii modo animosam esse uirtutem quod
ex serie rerum captum suum temperat in paruis prope ad
securitatem remissa in mediocribus modice intentior ubi magna
uenerunt iuxta magnitudinem exanclandi operis erigitur  illa
armorum ostentatio et operti ferro exercitus qui imbelles oculos
uulnerassent inuictas mentes incitauerunt quod imbutus
imperatoris exemplo totis animis eius miles ardescit cum inuenit
hostem quem uinci deceret  catafractos equites in quibus
maximum steterat pugnae robur ipse tibi sumis his disciplina
pugnandi ut cum aciem arietauerint seruent impressionis
tenorem et immunes uulnerum quidquid oppositum sine
haesitatione perrumpant

  sed tu imperator prudentissime qui omnes bellandi uias
nosses opem ex ingenio repperisti  quod tutissimum eludere
quos est difficillimum sustinere diducta acie inreuocabilem
impetum hostis effundis dein quos ludificandos receperas
reductis agminibus includis nil proderat contra tendere cum ex
industria tui cederent flexum ad insequendum ferreus rigor non
dabat  ita nostri proditos sibi clauis adoriuntur quae
grauibus ferratisque nodis hostem uulneri non patentem caedendo
defatigabant ac maxime capitibus afflictatae quos ictu
perturbauerant ruere cogebant  tunc ire praecipites labi
reclines semineces uacillare aut moribundi sedilibus attineri
permixta equorum clade impliciti iacere qui reperto sauciandi
loco passim equitem effreni dolore fundebant  ad unum
interfectis omnibus tuis integris horrorem armorum ad miraculum
uictoriae transtulerunt quod qui inuulnerabiles habebantur sine
tuorum uulneribus interissent  antoninus imperator in toga
praestans et non iners nec futtilis bello cum aduersum parthos
armis experiretur uisis catafractis adeo totus in metum uenit
ut ultro ad regem conciliatrices pacis litteras daret  quas
cum rex immodicus animi respuisset insolentia quidem barbari
debellata est sed patefactum est in his armis tantam inesse
uiolentiam ut eam et uincendus fideret et superaturus timeret

  quid ego referam post tantam et tam grauem pugnam quod
apud brixam magnus quidem et acer equitatus esser fuga quam ui
sua tutior et primo impetu tuo pulsus ueronam usque contendit ad
praesidia maiora  neque id dedecori fuit quod excusati
fugiunt qui tibi cedunt contingat quin immo miserae timiditati
res ostentanda fuga quae habuerit dignitatem  ipsa autem
uerona referta immanibus copiis quas in unum aduentus tui
formido conduxerat cum multorum iam clades accepisset facta est
parumper metu cautior non ratione felicior muris se ab impetu
uindicant  aderat quidem ruricius experientissimus belli et
tyrannicorum ducum columen per tota admodum moenia magna uis
hominum sed apud brixam plerique iam fracti ut in corpore cum
aliqua pars aegra est ualitudo omnis contaminari solet sic
illius multitudinis portio malo affecta totum in exercitum
timoris contagium dissiparat  quam faciles lapsus infirmitas
habeat cum eam intempestiua mouit audacia cum saepe alias tum
maxime in illa obsidione perspectum est  clausi impetum
faciunt et qui se aliquamdiu latendo a morte defenderant facta
pugnandi causa poenas eruptionis temerariae pependerunt 
idemque ruricius magna suorum clade reiectus in moenia spe iam
lassa et adhuc mente uesana cum se uerona proripuisset nouos
eodem egit exercitus et praecipitante iam die bellum non
detrectauit pugnae auidior quam salutis sed eum exitus magis
quam merita fefellerunt nam furorem mors domuit quem non
potuerat nec considerati ratio nec uicti formido sanare

  o nox illa aeternis saeculis monumentisque mandanda cum
spissis tenebris de congressu fortunae totum liceret tu tamen
imperator non intutior tempore quam deo tectior saeuissimo
hosti multus instares et libertate caedis exsultans donum noctis
duceres quod pugnantem nemo seruaret per infestas acies
interritus uadis densissima quaeque perrumpis deicis proteris
 mortis decus perdunt quos ignoratus adfligis nisi quod te
ipsa uis tua cogit agnosci nihil enim te permouent tubarum
fractae uoces horrendus militum clamor permissa casibus
uulnera inlisi cominus gladii cadentium graues gemitus arma
late strepentia et in unum quendam sonitum diuersi fragoris acta
confusio quod haec omnia aut uirtus neglegit aut ira non sentit
 nox ipsa iustissima bellantibus causa terroris
uehementiorem te agendis stragibus fecerat quod solum enim
uirtutis tuae impedimentum est miserationem tenebrae non
habebant ut intellegi liceat quantum illo in bello uis tua
perfecerit pietate non retenta et maiestate secura  proelio
uix multa nocte confecto fessus caedibus anhelus ex bello
cruore oblitus sed hostili ad obsidionis uigilias recurrebas
 o fortuna o praepotens roma quam tu umquam gratiam pro
tantis his laboribus referes nisi quod indulgentissimus
princeps tamquam hoc ipsum tibi debeat eo cariorem habet quo
maiore labore seruauit

  et quoniam me ad urbis commemorationem fors quaedam
intulit non rerum ordo deduxit neque reuocari inde orationem
fas est quo iamdudum contenta ueniebat praetereo te aquileia
te mutina ceterasque regiones quibus propter insecutas
incredibilium bonorum commoditates gratissima fuit ipsius
oppugnationis iniuria  senserunt enim translatis ad
fortissimum principem fortunarum suarum gubernaculis quam facile
omnia ad salubrem cursum redirent quae ita deferebantur ut mox
aut malorum omnium scopulis inliderentur aut miseriarum uadis
adhaerescerent  praetereo inquam et haec et alia complura
quorum est et singillatim onerosa moles et omnium simul aceruus
onerosior  nam quae diducta ferre nequeas his congregatis
subire spei importunioris est quam fiduciae promptioris 
recuperata igitur italia hic primus fuit liberandae urbis gradus
et ad uictoriam facilis ascensus quod illum semper exedendae
urbis uisceribus inhaerentem ex adsuetis latebris uis diuinitatis
excussit  in quo quidem tantum momenti fuit ad perficiendae
rei facilitatem ut non tam gloriandum sit uirtuti tuae
praestantissime imperator quod eum uiceris quam gratulandum
felicitati quod ad pugnam potueris euocare

  non enim casu non fiducia factum putemus ut ultro etiam
exercitum educeret aduersum eum cuius aduentus stridorem ipsum
perhorresceret nisi animum iam metu deuium infestior deus et
pereundi maturitas perpulisset quod ipsa ratio disponendi
exercitus docuit illum mente perdita implicatoque consilio cum
eum pugnae locum caperet ut interclusa fuga moriendi necessitatem
imponeret cum spem uictoriae non haberet  quod quidem
imperatori nostro optandum largiter fuit qui hoc uno maxime
offenditur si certamen lubricum faciat spes prompta fugiendi
 relaxauerit acies aut frons impulsa titubauerit fiducia
manuum ad pedes migrat non amas imperator bella nisi feruentem
hostem in gradu suo praecisa fuga teneas ut aut ferro concidat
aut miseratione seruetur  apud tiberim igitur suos instruit
sic ripae locatos ut ultimorum uestigia praesagio quodam
euenturae cladis unda fatalis adlueret ita uero multitudine
suppeditante ut ultra quam uisus agi posset extenta acies
pertineret  non quo frons imbecilla tractu inualido
duceretur sed tanta subsidiorum atque ordinum confirmatione ut
acies non porrectior quam robustior mirum utrumque praeberet
quod eam nec constipatio contraxisset nec longitudo tenuaret

  praetermittam hoc loco constantine maxime disponendi
militis tui miram incredibilemque rationem hoc enim persequi
uellem quem tenuisse locum caelestis exercitus dicam  quamquam
illos non arbitror stetisse nisi tecum  difficillimam enim
pugnae panem tibi deligis et tamquam pro fortunae gradu modus
uirium debeatur ita inter tuos non uis principatu magis
excellere quam labore  cumulatissimum quidem principia munus
est si manu cesset non cessasse consilio sed tu non segnior
gerere quam iubere simul exercitus tuos monitu regis opere
iuuas incendis exemplo  quod hic etiam facis promptius quam
in ceteris proeliis quod in praesenti erat tam ampla pugnae
merces quam pugnator inlustris et statim roma uictoris  cuius
rei cum imaginem cepi dicturus horresco inuadis primus aciem
solus inrumpis obumbrant euntem telorum inriti iactus sonat
ictibus umbo securus his quos trabalis hasta deiecit insultans
equus proterit fulget nobilis galea et corusca luce gemmarum
diuinum uerticem monstrat auro clipeus auro arma conlucent o
quantam uim possides uirtus quae in hoc habitu plus terroris
praeferas quam decoris  secuti hunc ardorem fortissimi
milites et dignos se ductu eius imperioque testati sic uiritim
laborauerunt quasi summa res singulorum manu teneretur

  non commemorabo hic tectas continuis stragibus ripas non
oppletum aceruis corporum tiberim et inter congestas alte
cadauerum moles aegro nisu ac uix eluctantibus gurgitibus
exeuntem quodque illum ipsum tyrannum non mors uirilis sed fuga
turpis prodidit et digno ignauiae et saeuitiae exitu fluctus
sanguinei necauerunt  perstringi haec satis est quod etiam
pridie prolixius mihi dicta sunt neque pro dignitate exsequi
copia est et ne pugna raptim gesta diutius narrata quam confecta
uideatur  o si nunc mihi facultas daretur sermonis pro rerum
modo figurandi adhiberem omnes flosculos et abuterer
exquisito quodam lepore ac uenustate dicendi  iam strepitus
martii iam tubarum sonores festis uocibus et resultanti fauore
mutantur dicendus in urbem ingressus est imperatoris et in
exprimendo senatus populique romani maximo gaudio ingrata nisi
et ipsa lasciuit oratio  nullus post urbem conditam dies
romano inluxit imperio cuius tam effusa tamque insignis
gratulatio aut fuerit aut esse debuerit nulli tam laeti triumphi
quos annalium uetustas consecratos in litteris habet

  non agebantur quidem ante currum uincti duces sed
incedebat tandem soluta nobilitas non coniecti in carcerem
barbari sed educti e carcere consulares non captiui alienigenae
introitum illum honestauerunt sed roma iam libera  nil ex
hostico accepit sed se ipsam recuperauit nec praeda auctior
facta est sed esse praeda desiuit et quo nil adici ad gloriae
magnitudinem maius potest imperium recepit quae seruitium
sustinebat  duci sane omnibus uidebantur subacta uitiorum
agmina quae urbem grauiter obsederant scelus domitum uicta
perfidia diffidens sibi audacia et importunitas catenata furor
uinctus et cruenta crudelitas inani terrore frendebant superbia
atque adrogantia debellatae luxuries coercita et libido
constricta nexu ferreo tenebantur  sequebatur hunc comitatum
suum tyranni ipsius taeterrimum caput ac si qua referentibus
fides est suberat adhuc saeuitia et horrendae frontis minas mors
ipsa non uicerat  iaciebantur uulgo contumeliosissimae
uoces nam et ludibriis oppressoris sui auspicari libertatem
iuuabat et mira cum uoluptate conceptus e uita terror
insultatione interitus obterebatur

  quis triumphus inlustrior quae species pulchrior quae
pompa felicior  dicam itaque imperator quo uno satis mihi
uideor diuinam gloriam tuam significaturus quot in illo
turpitudinum notas exstinxeras tot in te laudum infulae
refulserunt  fraudari indulgentissimus princeps ea gratia
neminem uoluit quominus omnia quae odium eius peruaserat
spectaculum tyrannici funeris expiaret  ubique iam quidem
laetitiam gestae rei diffuderat fama uelox et ad celeritatem
nuntii pinnata uictoria insequebatur tamen uberiore cum gaudio
ipsius rei fructus quod ad animum languidius accedunt quae
aurium uia manant quam quae oculis hauriuntur  itaque tanti
per italiam concursus hominum excitabantur tantae ex oppidis
effusiones ut facile anteacti terroris testificatio in praesenti
exsultatione luceret  pari studio missum eiusdem tyranni ad
permulcendam africam caput ut quam maxime uiuus adflixerat
laceratus expleret et nondum satis tempestiuo mari adfuerunt
tamen nauigantibus felices aurae et fluctus secundi
beatissimamque uictoriam ipsa etiam elementa iuuerunt  caput
in quo titulus tantae laudis circumferebatur reddidit tiberis
prosecuti sunt uenti maria seruarunt  quonam modo te potens
africa quanto laetitiae fremitu quam insolenti uoluptate
iactasti nil quippe est immoderatius quam post longam tristitiam
repens gaudium impetu suo feruet nec ut primum liberum
continuo defaecatum statim purum est  nam ut fistulae cum
diu intersaeptae sunt exitu dato quo largiores eo crassiores
aquas euomunt sic uota hominum metu interclausa turbidi aliquid
egerunt cum cumulata ruperunt

  hae uictoriarum gratulationes nec minus uberes fructus
reliquarum uirtutum fuerunt  implicatam quidem atque obsitam
urbem grauissimis malis euoluerunt indefessa uis atque eximia
fortitudo sed quantum boni prudentia excogitauit benignitas et
clementia contulerunt   quorum quid magis iuuerit difficilis
existimatio est nam et calamitate obsessis finis est uoti
miseria liberari et mox uacuitas miseriarum parum grata est
nisi laetitia consequatur  ita pro se quaeque officiis suis
functae fortitudo et liberalitas imperatoris cumulatissimam urbis
beatitudinem iniuria exhaurienda et congerendis commodis
reddiderunt  facilior quidem multo procliuior laedendi quam
commodandi semper est uia uulnerare integrum quam sauciato
mederi dissipare apta quam diuulsa componere cessit tamen haec
rerum condicio principi nostro  nam quidquid mali sexennio
toto dominatio feralis inflixerat bimestris fere cura sanauit
sanauit dico redintegratio status pristini permulcendo dolori
satis est non etiam arcessendae gratulationi nec amplius
postules quam ut eum sui non poeniteat qui solita sedulitate
non modo id egit ut res publica recuperatis quae amiserat non
doleret sed etiam ut nouorum adeptione gauderet  praetereo
priuatim reddita omnibus patrimonia quos illa monstrosa labes
extorres domo fecerat praetereo inquam quia uix sufficit
oratio facta publicitus explicare quamquam cum ex singulis sit
coagmentata res publica et quidquid in eam confertur ad omnes
pro portione permanat et uicissim necesse est quod singillatim
omnes adipiscuntur in commune rei publicae redundare

  iam illa uix audeo de tanto principe commemorare quod
nullam matronarum cui forma emendatior fuerit boni sui piguit
cum sub abstinentissimo imperatore species luculenta non
incitatrix licentiae esset sed pudoris ornatrix  quae sine
dubio magna seu potius diuina laudatio saepe in ipsis etiam
philosophis non tam re exhibita quam disputatione iactata 
sed remittamus hoc principi nostro qui ita temperantiam
ingenerare omnibus cupit ut eam non ad uirtutum suarum decus
adscribendam sed ad naturae ipsius honestatem referendam
arbitremur  quid faciles aditus quid aures patientissimas
quid benigna responsa quid uultum ipsum augusti decoris
grauitate hilaritate admixta uenerandum quiddam et amabile
renidentem quis digne exsequi possit quarum rerum miraculo sic
omnes deuinciebantur ut non tam homines dolerent quod illum
tyrannum ita diu tulerant quam quod tali principe tam sero
fruerentur

  longum est ex illo percensere beneficia principis quae
in orbem sine modo redeuntia contexta eius benignitate fulserunt
ita infinita numero commodis magna ut numquam obliuionem
gratiae obductura sit uel multitudo omnium uel utilitas
singulorum  sensisti roma tandem arcem te omnium gentium et
terrarum esse reginam cum ex omnibus prouinciis optimates uiros
curiae tuae pignerareris ut senatus dignitas non nomine quam re
esset inlustrior cum ex totius orbis flore constaret 
populi uero romani uis illa et magnitudo uenerabilis ad imaginem
antiquitatis relata non licentia effrenis exsultat non abiecta
languide iacet sed sic adsiduis diuini principis monitis
temperata est ut cum ad nutum eius flexibilis et tenera ducatur
morigeram se non terrori eius praebeat sed benignitati placidam
quippe rerum quietem et profundum urbi otium gentes perdomitae
condiderunt  uacat remissioribus animis delectamenta pacis
adhibere celeberrima quaeque urbis nouis operibus enitescunt
nec obsoleta modo per uetustatem rediuiuo cultu insigniuntur sed
illa ipsa quae antehac magnificentissima putabantur nunc auri
luce fulgentia indecoram maiorum parsimoniam prodiderunt 
circo ipsi maximo sublimes porticus et rutilantes auro columnae
tantum inusitati omatus dederunt ut illo non minus cupide
conueniatur loci gratia quam spectaculi uoluptate

  tantorum roma compos bonorum quae quidem ei sunt cum
toto orbe communia haurit insuper ingentis spei fructum quam
propositam sibi ex caesaribus nobilissimis habet eorumque
fratribus quorum iam nomina ipsa ueneramur etsi uota nostra
interim proferuntur  nec lacedaemoniis magis licuerit hoc
instituto rem publicam tueri suam cum regem nisi ex stirpe
herculis non haberent tuos constantine maxime tuos liberos ac
deinceps nepotes tecum optat ut tanto a pluribus petantur quanto
maiora noscuntur  declarant ecce rationem cupiditatemque
uotorum facta crispi caesarum maximi in quo uelox uirtus
aetatis mora non retardata pueriles annos gloriis triumphalibus
occupauit cuius ita iam uberes scatent laudes ut plenae possent
uideri nisi sic coepisse et patrem cogitaremus  qui quidem
nunc nobilissimus caesar uenerandi patris fratrum suorumque
omnium fruitur adspectu seque fruendum omnibus praebet  cruda
adhuc hieme iter gelu intractabile immensum spatio niuibus
infestum incredibili celeritate confecit ut intellegamus
alacritati eius nihil asperum qui ipsam quam a suis petebat tam
laboriosam instituerit uoluntatem

  quae tuum constantine maxime mite pectus inundauit
gratulatio cui tanto interuallo uidere filium licuit et uidere
uictorem  narrauit utique exhausta bella et hoc ad tuam
gratiam non ad sui ostentationem qualis excipiendo hoste quam
resistenti uehemens quam facilis supplicanti  audiuit haec
frater intentus et puerilem animum spes laeta et blanda gaudia
titillarunt cumque miraretur fratrem etiam sibi fauit quod ex
annis eius quam proximus tantae gloriae esset agnouit  nunc
te constantine maxime omnes rogamus cum praesentem laudaueris
cum iam rei publicae flagitanti cum gallis desiderantibus
reddes iterum atque iterum moneas reuertentem neque enim
persuaderi facile potest ut si quando armis uestris contusa
barbaria aliquid tamen mouerit sit ille animo sit consilio tui
similis temperet modo dexterae manu parcat et sit aliquid
quaesumus in quo te iterum nolit imitari  te uero
constantine caesar incrementum maximum boni publici quibus
uotis amplectitur romana felicitas quae de te tantum exspectat
quantum nomine polliceris et licet aetas adhuc auocet ab
imitatione uirtutis paternae iam tamen ad pietatem eius natura
deducit iam maturato studio litteris habilis iam felix dextera
fructuosa subscriptione laetatur  delegat multa
indulgentissimus parens et quae per te concedit referri ad
gratiam tuam mauult

  quid igitur his temporibus fortunatius cum beneficio
constantini maximi qui tam mature nobis caesares dedit et utamur
maximis eorum commodis et integra aetas supersit nihil
imminuitur et plurimum sumitur ut cum res largiter suppetat
spes tamen inlibata permaneat  quinquenniis igitur feliciter
inchoatis decennia caesarum nobilissimorum ultra posteros
nostros extendenda quam impense rogare et orare nos conueniat
ipsis bonis temporum et rei publicae utilitatibus admonemur 
iacet in latere galliarum aut in sinu suo fusa barbaria persae
ipsi potens natio et post romanam magnitudinem in terris
secunda amicitiam tuam constantine maxime non minus trepide
quam amabiliter petiuerunt nulla in terris tam ferox natio est
quae te non metuat aut diligat  omnia foris placida domi
prospera annonae ubertate fructuum copia exornatae mirandum in
modum ac prope de integro conditae ciuitates nouae leges
regendis moribus et frangendis uitiis constitutae ueterum
calumniosae ambages recisae captandae simplicitatis laqueos
perdiderunt  pudor tutus munita coniugia securae facultates
ambitione sui gaudent nec aliquis habendi quam plurimum metus
sed in tanta bonorum adfluentia magna uerecundia non habendi hic
denique status rerum est ut obtinendae potius felicitatis uotum
geramus quam augendae cupiditatem  unum modo est quo fieri
possit roma felicior maximum quidem sed tamen solum ut
constantinum conseruatorem suum ut beatissimos caesares uideat
ut fruendi copiam pro desiderii modo capiat ut uos alacris
excipiat et cum rei publicae ratio digredi fecerit receptura
dimittat


 u uiii incerti gratiarum actio constantino imperatori  

  si flauia aeduorum tandem aeterno nomine nuncupata
sacratissime imperator commouere se funditus atque huc uenire
potuisset tota profecto coram de tuis in se maximis
pulcherrimisque beneficiis una uoce loqueretur tibique
restitutori suo immo ut uerius fatear conditori in ea
potissimum ciuitate gratias ageret cuius eam similem facere
coepisti  sed quoniam id non potest gestit animo quod natura
non patitur clamoresque suos quibus cotidie laudes tuas
tollit in caelum exaudiri a te non sinit interiecta longinquitas
sua id quod fieri decebat gaudiorum patriae meae nuntium
sponte suscepi ut essem iam non priuati studii litterarum sed
publicae gratulationis orator  uolui enim sacratissime
imperator cum in illo aditu palatii tui stratum ante pedes tuos
ordinem indulgentiae tuae uoce diuina porrectaque hac inuicta
dextera subleuasti numini tuo gratias agere  nec mihi uerba
quamuis imparato defuissent quis enim aut praeparare se ad
beneficia tam insperata potuisset aut ab tanta gratulatione
cohiberet  sed habui rationem loci ac temporis ne meus ille
ardor animi studiumque dicendi tibi quidem quod mihi ad
immortalitatem sufficeret probaretur sed propter adsistentium
paucitatem minus quam te dignum esset iret in populos et te uno
die de salute nostra multa tractantem moraretur oratio quae pro
magnitudine meritorum tuorum festinare non posset

  nunc itaque cum in hac urbe quae adhuc adsiduitate
praesentiae tuae prae ceteris fruitur habebit enim felicitatis
aemulam flauiam nostram totus tibi amicorum tuorum comitatus et
omnis imperii apparatus adsistat ac cum omnes homines omnium
fere ciuitatum aut publice missi aut pro se tibi supplices
adsint dicam imperator ea quae libenter agnoscas et ceteri
nobis indulta non crederent nisi te agnoscente dixissem 
primum est autem sacratissime imperator in agendis gratiis
ostendere id quod indultum sit non fortuitae felicitatis sed
iustae fuisse clementiae nam cum omnes homines cura non
indigentes iuuare boni sit principis tum praecipue bene meritis
et grauiter adfectis subuenire sapientis est  quod cum
ostendero non tam studio praedicandae patriae meae quam officio
demonstrandae prouidentiae tuae tum potissime beneficiorum
tuorum magnitudinem tuam prosequar maiore uoto quam ingenio
 quaenam igitur gens toto orbe terrarum in amore romani
nominis aeduis se postulet anteponi qui primi omnium inter illas
immanes et barbaras galliae gentes plurimis senatus consultis
fratres populi romani appellati sunt et cum a ceteris a rhodano
ad rhenum usque populis ne pax quidem posset nisi suspecta
sperari soli etiam consanguinitatis nomine gloriati sunt  et
nuper ut media praeteream diuum claudium parentem tuum ad
recuperandas gallias soli uocauerunt et ante paucissimos annos
quod maxime praedicandum plurima patris tui beneficia partim
rebus effecta perceperunt partim animo significata laetantur

  fuit olim saguntos foederata sed cum iam taedio punici
belli nouare imperium omnis cuperet hispania fuit amica
massilia protegi se maiestate romani nominis gratulabatur
imputauere se origine fabulosa in sicilia mamertini in asia
ilienses soli aedui non metu territi non adulatione compulsi
sed ingenua et simplici caritate fratres populi romani crediti
sunt appellarique meruerunt quo nomine praeter cetera
necessitudinum uocabula et communitas amoris apparet et
dignitatis aequalitas  deinde cum finitimae nationes ipsi
illi romanae fraternitatis nouae gloriae inuidentes et usque in
perniciem sui odiis incitatae germanos sibi auxiliarios dominos
inuocassent princeps aeduus ad senatum uenit rem docuit cumque
idem oblato consessu minus sibi uindicasset quam dabatur scuto
innixus perorauit  impetrata ope romanum exercitum
caesaremque cis rhodanum primus induxit semita enim galliae
usque ad id temporis transalpina gallia nominabatur sed enim
aedui totum istud quod rheno oceano pyrenaeis montibus cottiis
alpibus continetur romano imperio tradiderunt hibernis
hospitaliter praebitis suppeditatis largiter commeatibus armis
fabricandis pedestribus equitum copiis auxiliantibus  ita in
unam pacem sociatis omnibus celtarum belgarumque populis
eripuere barbaris quidquid iunxere romanis

  dicet aliquis uetera ista sunt et quidem hoc sanctiora
quod uetera bonis enim meritis cum aetate dignitas et pondus
accedit atque ut magno natu parentes magis magisque in dies
ueneramur et colimus fratrum uero aequalitas et liberorum
suboles blandiore licet leuiore tamen animos tangit adfectu ita
beneficia antiqua grauiora sunt quamuis praesentia suauiora
uideantur  sed tamen si illa uetustate obsoleuerunt quid
haec recentia quae pueri uidimus attende quaeso quantum sit
imperator quod diuum claudium parentem tuum ad recuperandas
gallias primi sollicitauerunt exspectantesque eius auxilium
septem mensibus clausi et omnia inopiae miseranda perpessi tum
demum inrumpendas rebellibus gallicanis portas reliquerunt cum
fessi obseruare non possent  quod si uotis et conatibus
aeduorum fortuna fauisset atque ille rei publicae restitutor
implorantibus nobis subuenire potuisset sine ullo detrimento
romanarum uirium sine clade catalaunica compendium pacis
reconciliatis prouinciis attulisset fraternitas aeduorum  ob
haec igitur merita et prisca et recentia diuus pater tuus
ciuitatem aeduorum uoluit iacentem erigere perditamque recreare
non solum pecuniis ad caldaria largiendis et lauacris quae
corruerant exstruendis sed etiam metoecis undique transferendis
ut esset illa ciuitas prouinciarum uelut una mater quae reliquas
urbes quodammodo romanas prima fecisset

  dixi quam bene meritis aeduis subueneris imperator
sequitur ut dicam quam grauiter adflictis qui locus nimium
quantum plus mihi suppeditaret orationis si fas esset audiente
te rebus tristioribus immorari  ut igitur in praedicandis
patriae meae meritis uerecundia modum fecit ne adroganter
insurgerem ita in commemorandis eiusdem malis et meus dolor et
tuarum aurium consuetudo cohibebit nihil enim libenter audis
nisi quo pro tuis gratuleris  sed tamen quaeso imperator
iniunge patientiam sensibus tuis ut quemadmodum praestantes
scientia medici non aspernantur uulnera inspicere quae sanant
ita nunc tu paulisper audias aeduorum labores quos sustulisti
neque enim potes sine experimento misericordiae ad laudem
clementiae peruenire  iacebat illa ciuitas non tam moenium
ruinis quam uirium defectione prostrata ex quo eam noui census
exanimarat acerbitas  nec tamen iuste queri poterat cum et
agros qui discripti fuerant haberemus et gallicani census communi
formula teneremur qui fortunis nemini possumus comparari 
quo magis imperator clementiae tuae gratias agimus qui
remediis sponte concessis fecisti ut quod non poteramus iure
petere iuste obtinuisse uideamur

  habemus enim ut dixi et hominum numerum qui delati sunt
et agrorum modum sed utrumque nequaquam hominum segnitia
terraeque perfidia unde enim nobis remus aut neruius aut ipse
ille de proximo tricassinus ager aut arator quorum reditus cum
labore contendunt  quamquam merito quiuis ignoscat ipsis
cultoribus quos piget laborare sine fructu siquidem ager qui
numquam respondet impendiis ex necessitate deseritur etiam
inopia rusticanorum quibus in aere alieno uacillantibus nec
aquas deducere nec siluas licuit excidere  ita quidquid olim
fuerat tolerabilis soli aut corruptum est paludibus aut sentibus
impeditum  quin etiam ipse ille pagus arebrignus inani fertur
inuidia cuius in uno loco uitium cultura perspicua est nam
retro cetera siluis et rupibus inuia securarum sunt cubilia
bestiarum  illa autem quae subiecta et usque ararim porrecta
planities fuit quidem ut audio aliquando iucunda cum per
singulorum fines continua cultura procursus fontium fossis
patentibus euehebat nunc autem interclusis uastitate meatibus
quidquid humilitate sua fuerat uberius in uoragines et stagna
conuersum  ipsae denique uineae quas mirantur ignari ita
uetustate senuerunt ut culturam iam paene non sentiant 
radices enim uitium quarum iam nescimus aetatem milies
replicando congestae altitudinem debitam scrobibus excludunt et
ipsam propaginem non abditam sed obtectam produnt imbribus
eluendam et solibus perurendam  nec possumus ut aquitanis
aliisque prouinciis familiare est nouis uitibus locum ubique
metari cum supra saxa perpetua sint infra humilitas pruinosa

  nam quid ego de ceteris ciuitatis illius regionibus
loquar quibus inlacrimasse te ipse confessus es  uidisti
enim non ut per agros aliarum urbium omnia fere culta aperta
florentia uias faciles nauigera flumina ipsas oppidorum portas
adluentia sed statim ab eo flexu e quo retrorsum uia ducit in
belgicam uasta omnia inculta squalentia muta tenebrosa etiam
militares uias ita confragosas et alternis montibus arduas atque
praecipites ut uix semiplena carpenta interdum uacua
transmittant  ex quo saepe accidit ut obsequia nostra tarda
sint cum paucarum frugum nobis difficilior sit euectio quam
ceteris plurimarum  quo magis imperator pietati tuae
gratias agimus qui cum scires internum regionum nostrarum
habitum atque adspectum tam foedum tamque asperum tamen illo
deflectere et urbem illam sola opis tuae exspectatione uiuentem
inlustrare dignatus es  boni principis est libenter suos
uidere felices sed melioris inuisere etiam laborantes  di
immortales  quisnam ille tum nobis inluxit dies iam enim ad
praedicanda remedia numinis tui ordine suo peruenit oratio cum
tu quod primum nobis signum salutis fuit portas istius urbis
intrasti  quae te habitu illo in sinum reducto et
procurrentibus utrimque turribus amplexu quodam uidebantur
accipere

  miratus es imperator unde se tibi tanta obuiam
effunderet multitudo cum solitudinem ex uicino monte uidisses
omnes enim ex agris omnium aetatum homines conuolauerunt ut
uiderent quem superstitem sibi libenter optarent  quod enim
ad propagandos annos aliorum principum sollemni uerborum more
iuratur tibi constantine soli ultra omnium nostrum fata
uicturo securi uouemus cui tam longa aetas propria debetur 
magna est profecto uis post diuturnam aegritudinem atque
maestitiam surgentium gaudiorum caluit in nobis ultra uires
animus ad laetitiam et quodam praesagio uenturae felicitatis
elati tanta te exsultatione suscepimus quasi iam indulgentiam
quam daturus eras haberemus  exornauimus uias quibus in
palatium peruenitur paupere quidem supellectili sed omnium
signa collegiorum omnium deorum nostrorum simulacra
protulimus paucissima clarorum instrumenta modulorum per
compendia saepius tibi occursura protulimus  diuites nos
crederet qui ueritatem studio aestimaret sed enim prouidentiam
tuam latere non potuit quamuis bene dissimulata paupertas
intellexisti officiosam et honestam inopum uanitatem

  sponte nos ad numinis tui aditum uocare sponte adfari
sponte quid opis desideraremus interrogare dignatus es  haec
sunt imperator uera beneficia quae non precibus effiagitata sed
ex uoluntaria tua bonitate proueniunt et citra ullam petendi
molestiam adipiscendi uoluptatem dederunt  neque enim parui
negotii est imperatorem totius orbis pro se peculiariter rogare
sub tantae maiestatis adspectu perfricare frontem uultum
componere confirmare animum uerba concipere intrepidanter
dicere apte desinere exspectare responsum  has omnes
difficultates imperator uerecundiae nostrae remisisti non
solum ultro percontando quid remedii posceremus sed etiam tibi
ipsi suggerendo quae nos tacebamus dum nos iacentes ad pedes
tuos clementissimo attollis adfatu  uidimus misericordiam
tuam umentibus oculis eminentem  ibant per haec ora lacrimae
nobis salutares tibi gloriosae et nos inuicem iam dolore
discusso flebamus gaudio nam sicut agros diuturno ardore
sitientes expetitus uotis imber ubertat ita lacrimae tuae
pectora nostra gaudiis inrigabant ut quamuis nefas esset te
flente laetari uinceret tamen gratulatio religionem cum
lacrimae illae pietatis essent indices non doloris

  et haec quidem nobis ad summam gratulationem sufficere
potuissent etiamsi remediorum nostrorum spem distulisses et
quibus nos opibus leuaturus esses dubium reliquisses sed tam
prompta in te est natura bonitatis ut quod pia mente conceperis
statim uoce declares  sic ingenui largique fontes ut ubique
prosint ire festinant sic celeriter in terras caelo missa
perueniunt sic denique diuina illa mens quae totum mundum hunc
gubernat quidquid cogitauit ilico fecit  in quo tamen
imperator si consilium alicuius amici callidioris admitteres
esset quod fortasse reprehenderet nimium te scilicet facile ea
quae sis tributurus aperire et sine ullo artificio cito promere
quae sperari diu debeant nescis imperator tua commendare
beneficia praestandi celeritate occupas tempus optandi  sed
enim indulgentiae celeritate uicisti imperator ipsa elementa
quibus animamur et uiuimus diu uenturi hominis partus optatur
diu uagitus inconditi locuturam differunt uocem diu fruges
hiemps cohibet uer elicit aestas rore solidat calore maturat
tu nobis uitam pariter totam dedisti tu fructus meritorum tuorum
statim nos metere et in conditis referre iussisti 
releuaturus censum definisti numerum reliqua debita remissurus
quantum deberemus interrogasti quae interrogatio manifesta
promissio fuit nam cum is qui omnia potest quid sibi debeatur
interrogat non curiose percontatur ut sciat sed liberaliter
cupit audire quantum remittat

  separate igitur utrumque dicam neque enim quasi per
saturam confundenda sunt tanta beneficia septem milia capitum
remisisti quintam amplius panem nostrorum censuum et tamen an
sufficeret hoc nobis saepius requisisti  o nos utrumne
uerecundos nimium dicam an satis gratos qui reticuimus
haesimus indulgentiae tuae ample fluenti modum fecimus plus
adhuc praestare cupiebas si ausi fuissemus exposcere 
quantum sit hoc imperator beneficium quam necessarium nobis
quam utile etiam deuotionis officiis non queo satis dicere
remissione ista septem milium capitum uiginti quinque milibus
dedisti uires dedisti opem dedisti salutem plusque in eo
consecutus es quod roborasti quam recidisti in eo quod remisisti
 quater tantum tibi firmum certumque redditum est id quod
inrito petebatur siquidem desperatio perferendi debiti etiam id
quod dari poterat inhibebat nec erat ratio conandi cum non
esset spes ulla complendi  o diuinam imperator tuam in
sananda ciuitate medicinam sicut aegra corpora et onerata
stupentium torpore membrorum resecata aliqua sui parte sanantur
ut imminuta uigeant quae exaggerata torpebant ita nos nimia mole
depressi leuato onere consurgimus

  nescit taxare indulgentiam tuam qui te putat septem milia
capitum sola donasse donasti omnia quae stare fecisti 
quamquam enim adhuc sub pristina sarcina uacillemus tamen leuior
uidetur quia uicina ope fertur exonerandi praesumptio dat
patientiam sustinendi  certe et nunc liberi parentes suos
cariores habent et mariti coniuges non grauate tuentur et
parentes adultorum non paenitet filiorum quorum onera sibi
remissa laetantur ita omnium pietas olim fessa respirat et suos
quemque iuuat numerare securum cum plures adiuuant obsequia
paucorum  quo magis spe futuri temporis eleuamur recreatur
animus securitate praeteriti remissisque reliquis nihil est quod
respectandum timendumque sit quod aliquid uirium uenturis
pensitationibus necet  ita duorum temporum quae sunt maxima
molestia liberati sumus unum atque id minimum breui labore
transigimus  nam cum praeteritum tempus pro modo suo longum
futurum autem infinitum sit praesens tempus breue et semper in
partem utramque mutabile cum et praeterito relinquatur et
transeat in futurum unus hic annus prope sensum non habet
difficultatis duorum temporum indulgentiis coartatus et quasi
terminus quidam positus felicitati utriusque confinii quae nos
et praeterito liberos facit et in futuro securos

  quinque annorum nobis reliqua remisisti o lustrum
omnibus lustris felicius  o lustrum quod merito hanc imperii tui
aequauit aetatem nobis ergo praecipue te principem di
immortales creauerunt quibus singulis haec est nata felicitas
ex quo tu imperare coepisti  quinquennalia tua nobis etiam
perfecta celebranda sunt illa enim quinto incipiente suscepta
omnibus populis iure communia nobis haec propria quae plena
sunt  praeclara fertur catonis oratio de lustri sui
felicitate iam tunc enim in illa uetere re publica ad censorum
laudem pertinebat si lustrum felix condidissent si horrea
messis implesset si uindemia redundasset si oliueta large
fluxissent  quid ergo nos conuenit gratulari de hoc
indulgentiae tuae lustro  lustro quo licet nulla frugum
cessarit ubertas fecisti tamen ut omnia largiora uideantur
fuisse quam fuerint  ualet enim nos tantum habuisse quantum
debere desiuimus ualet plena fuisse horrea plenas cellas cum
in nullis reliquis haereamus  hoc nobis est ista largitio
quod terra mater frugum quod iuppiter moderator aurarum
quidquid illi parcius dederant nobis tamen ex beneficio tuo
natum est

  quaenam toto orbe terrarum auri argentique metalla tam
larga sunt quis tagus quisue pactolus tanto fluxit auro quantum
liberalitate tua consecuti sumus non enim maioris esset muneris
abs te accepisse  quin immo quanto est durius extorqueri
quod proprium fuerit quam non adquirere quod fuerit alienum
tanto dulcior est remissa soluendi necessitas quam lucrandi
optata commoditas  quam multi imperator auguste quos inopia
latitare per saltus aut etiam in exsilium ire compulerat ista
remissione reliquorum in lucem exeunt in patriam reuertuntur
desinunt pristinam accusare pauperiem desinunt odisse agrorum
suorum sterilitatem resumunt animos operi praeparantur
culturam melioribus adnituntur auspiciis reuisunt domos
referunt uota templis  praesertim cum tu omnium nostrorum
conseruator adueneris et ille quasi maiestatis tuae comes et
socius flagrabit tota ciuitas gaudiis perstrepet et cum
proficisceris fortasse retinebit dabis enim ueniam amoris
nostri contumeliam feres  omnium sis licet dominus urbium
omnium nationum nos tamen etiam nomen accepimus tuum iam non
antiquum bibracte quod hucusque dicta est iulia polia florentia
sed flauia est ciuitas aeduorum


 ui uii incerti panegyricus dictus constantino imperatori  

  facerem sacratissime imperator quod paulo ante mihi
plerique suaserunt ut quoniam maiestas tua hunc mediocritati
meae diem in ista ciuitate celeberrimum ad dicendum dedisset de
eo ipso ducerem sermonis exordium nisi me ab hoc duplex ratio
reuocaret considerantem neque mediae aetatis hominem ostentare
debere subitam dicendi facultatem neque ad aures tanti numinis
quidquam nisi diu scriptum et saepe tractatum adferri oportere
 nam qui apud imperatorem populi romani dicit ex tempore
quantum sit non sentit imperium  huc accedit quod iam satis
multi sunt qui me putant nimium multa dicturum idque ut
arbitror non ex ingenio meo quod mediocre est sed ex laudum
uestrarum copia metiuntur quorum ego exspectationem inuitus
licet fallam breuitate dicendi re uera enim cogitaueram plura
quae dicerem sed malo orationem meam breuem esse quam respui
 itaque primum illud compendium faciam quod cum omnes uos
inuictissimi principes quorum concors est et socia maiestas
debita ueneratione suspiciam hunc tamen quantulumcumque tuo
modo constantine numini dicabo sermonem  ut enim ipsos
immortales deos quamquam uniuersos animo colamus interdum tamen
in suo quemque templo ac sede ueneramur ita mihi fas esse duco
omnium principum pietate meminisse laudibus celebrare
praesentem

  a primo igitur incipiam originis tuae numine quod
plerique adhuc fortasse nesciunt sed qui te amara plurimum
sciunt  ab illo enim diuo claudio manat in te auita cognatio
qui romani imperii solutam et perditam disciplinam primus
reformauit immanesque gothorum copias ponti faucibus et histri
ore proruptas terra marique deleuit utinam diuturnior recreator
hominum quam maturior deorum comes  quamuis igitur ille
felicissimus dies proxima religione celebratus imperii tui
natalis habeatur quoniam te isto habitu primus ornauit iam
tamen ab illo generis auctore in te imperii fortuna descendit
 quin immo ipsum patrem tuum uetus illa imperatoriae domus
praerogatiua prouexit ut iam summo gradu et supra humanarum
rerum fata consisteres post duos familiae tuae principes tertius
imperator  inter omnes inquam participes maiestatis tuae
hoc habes constantine praecipuum quod imperator ortus es
tantaque est nobilitas originis tuae ut nihil tibi addiderit
honoris imperium nec possit fortuna numini tuo imputare quod tuum
est omisso ambitu et suffragatione

  non fortuita hominum consensio non repentinus aliquis
fauoris euentus te principem fecit imperium nascendo meruisti
 quod quidem mihi deorum immortalium munus et primum uidetur
et maximum in lucem statim uenire felicem et ea quae alii uix
totius uitae laboribus consequuntur iam domi parta suscipere 
quamuis enim magna sit et admiranda felicitas quae stipendiis in
ordinem meritis et militiae gradibus emensis ad fastigium istud
maiestatis ascendit et solis uirtutis nixa radicibus ad tantum
potentiae robur inualuit  quod quidem etiam tu quantum per
aetatem licuit consecutus es et quamuis te super omnes
adquirendae gloriae moras fortuna posuisset crescere militando
uoluisti et adeundis belli periculis ac manu cum hostibus etiam
singulari certamine conserenda notiorem te gentibus reddidisti
cum non posses esse nobilior  magnum inquam est abs se
profectum ad maxima peruenire  longe tamen aliud est niti per
ardua et fuga montium petere e plano aliud ipsa ortus sui
sublimitate fultum uerticem tenere fortunae et quae summa sunt
non sperare sed habere

  sacrum istud palatium non candidatus imperii sed
designatus intrasti confestimque te illi paterni lares
successorem uidere legitimum  neque enim erat dubium quin ei
competeret hereditas quem primum imperatori filium fata
tribuissent te enim tantus ille et imperator in terris et in
caelo deus in primo aetatis suae flore generauit toto adhuc
corpore uigens illa praeditus alacritate ac fortitudine quam
bella plurima praecipue campi uidere uindonii  inde est quod
tanta ex illo in te formae similitudo transiuit ut signante
natura uultibus tuis impressa uideatur  idem enim est quem
rursus in te colimus adspectus eadem in fronte grauitas eadem
in oculis et in ore tranquillitas sic est index modestiae rubor
sic testis sermo iustitiae  accipe imperator ancipitem
nostrorum sensuum confessionem dolet quod constantius excessit a
nobis sed dum te cernimus illum excessisse non credimus 
quamquam quid ego illum excessisse dico cuius immortalia facta
uiuunt et in ore omnium hominum oculisque uersantur

  quis enim non dico reminiscitur sed quis non adhuc
quodam modo uidet quantis ille rebus auxerit ornaritque rem
publicam  qui adscitus imperio primo aduentu suo innumerabili
hostium classe feruentem exclusit oceanum exercitum illum qui
bononiensis oppidi litus insederat terra pariter ac mari saepsit
cum reciprocos aestus illius elementi iactis inter undas uallis
diremisset ut quorum portas fluctus adluerat mare ei quod
tangerent perdidissent  qui eodem exercitu uirtute capto
clementia conseruato dum aedificandis classibus britanniae
recuperatio comparatur terram batauiam sub ipso quondam alumno
suo a diuersis francorum gentibus occupatam omni hoste purgauit
nec contentus uicisse ipsas in romanas transtulit nationes ut
non solum arma sed etiam feritatem ponere cogerentur  nam
quid ego de receptione britanniae loquar ad quam ita quieto mari
nauigauit ut oceanus ille tanto uectore stupefactus caruisse
suis motibus uideretur ita peruectus ut non comitata illum sit
sed praestolata uictoria

  quid de misericordia dicam qua uictis temperauit quid de
iustitia qua spoliatis amissa restituit quid de prouidentia qua
sociis sibi iunctis se eiusmodi iudicem dedit ut seruitutem
passos iuuaret recepta libertas culpae conscios ad paenitentiam
reuocaret impunitas  quid loquar rursus intimas franciae
nationes iam non ab his locis quae olim romani inuaserant sed a
propriis ex origine sui sedibus atque ab ultimis barbariae
litoribus auulsas ut in desertis galliae regionibus conlocatae
et pacem romani imperii cultu iuuarent et arma dilectu quid
commemorem lingonicam uictoriam etiam imperatoris ipsius uulnere
gloriosam  quid uindonissae campos hostium strage completos
et adhuc ossibus opertos  quid immanem ex diuersis germanorum
populis multitudinem quam duratus gelu rhenus inlexerat ut in
insulam quam diuortio sui idem amnis amplectitur pedestri
agmine ausa transmittere repente laxato flumine clauderetur et
dimissis statim obsessa nauigiis ita se dedere cogeretur ut quod
difficilius est sorte communi eligeret ex se quos captiuitati
traderet relatura cum reliquiis suis infamiam proditionis
suorum

  dies me ante deficiat quam oratio si omnia patris tui
facta uel hac breuitate percurram cuius etiam suprema illa
expeditio non britannica tropaea ut uulgo creditum est
expetiuit sed dis iam uocantibus ad intimum terrarum limen
accessit  neque enim ille tot tantisque rebus gestis non dico
caledonum aliorumque pictorum siluas et paludes sed nec
hiberniam proximam nec thylen ultimam nec ipsas si quae sunt
fortunatorum insulas dignabatur adquirere sed quod eloqui nemini
uoluit iturus ad deos genitorem illum deorum ignea caeli astra
refouentem prospexit oceanum ut fruiturus exinde luce perpetua
iam uideret illic diem paene continuum  uere enim profecto
illi superum templa patuerunt receptusque est consessu caelitum
ioue ipso dexteram porrigente quin immo statim sententiam
rogatus cui imperium decerneret dixit ut decebat constantium
pium manifeste enim sententia patris electus es imperator 
quod quidem ita nos dicere cum ueritas iubet tum pietati tuae
ut uideo gratissimum est sed cur tantummodo priuatis tuis
adfectibus blandiamur cum omnium deorum fuerit illa sententia
et quidem iam pridem auctoritate perscripta quamuis tunc pleno
sit firmata consilio  iam tunc enim caelestibus suffragiis ad
salutem rei publicae uocabaris cum ad tempus ipsum quo pater in
britanniam transfretabat classi iam uela facienti repentinus
tuus aduentus inluxit ut non aduectus cursu publico sed diuino
quodam aduolasse curriculo uidereris

  non enim ulla persarum cydonumue tela tam certis iactibus
destinata fixerunt quam tempestiuus patri tuo terras relicturo
comes adfuisti omnesque illius curas quas praesaga et tacita
mente uoluebat praesentiae tuae securitate laxasti  di boni
quanta constantium pium etiam in excessu suo felicitate donastis
imperator transitum facturus in caelum uidit quem relinquebat
heredem ilico enim atque ille terris fuerat exemptus uniuersus
in te consensit exercitus te omnium mentes oculique signarunt
et quamquam tu ad seniores principes de summa re publica quid
fieri placeret rettulisses praeuenerunt studio quod illi mox
iudicio probauerunt  purpuram statim tibi cum primus copiam
tui fecit egressus milites utilitati publicae magis quam tuis
adfectibus seruientes iniecere lacrimanti neque enim fas erat
diutius fleri principem consecratum  diceris etiam imperator
inuicte ardorem illum te deposcentis exercitus fugere conatus
equum calcaribus incitasse quod quidem ut uerum audias
adulescentiae errore faciebas  quis enim te cyllarus aut
arion posset eripere quem sequebatur imperium illa inquam illa
maiestas quae iouis sublata nutu nec iridi deum nuntiae sed
pinnis commissa uictoriae tam facile te continata est quam cito
ad terras caelo missa perueniunt  sic modestiam tuam atque
pietatem et differendi imperii conatus ostendit et rei publicae
felicitas uicit

  o fortunata et nunc omnibus beatior terris britannia quae
constantinum caesarem prima uidisti  merito te omnibus caeli
ac soli bonis natura donauit in qua nec rigor est nimius hiemis
nec ardor aestatis in qua segetum tanta fecunditas ut muneribus
utrisque sufficiat et cereris et liberi in qua nemora sine
immanibus bestiis terra sine serpentibus noxiis contra pecorum
mitium innumerabilis multitudo lacte distenta et onusta
uelleribus  certe quod propter uita diligitur longissimae
dies et nullae sine aliqua luce noctes dum illa litorum extrema
planities non attollit umbras noctisque metam caeli et siderum
transit adspectus ut sol ipse qui nobis uidetur occidere ibi
appareat praeterire  di boni quid hoc est quod semper ex
aliquo supremo fine mundi noua deum nomina uniuerso orbi colenda
descendunt sic mercurius a nilo cuius fluminis origo nescitur
sic liber ab indis prope consciis solis orientis deos se gentibus
ostendere praesentes  sacratiora sunt profecto mediterraneis
loca uicina caelo et inde propius a dis mittitur imperator ubi
terra finitur

  imperatoris igitur filius et tanti imperatoris et ipse
tam feliciter adeptus imperium quomodo rem publicam uindicare
coepisti ignobilem credo aliquam barbarorum manum quae
repentino impetu et improuiso latrocinio ortus tui auspicia
temptasset adfecisti poena temeritatis  reges ipsos
franciae qui per absentiam patris tui pacem uiolauerant non
dubitasti ultimis punire cruciatibus nihil ueritus gentis filius
odia perpetua et inexpiabiles iras  cur enim ullam reputet
iustae seueritatis offensam imperator qui quod fecit tueri
potest  tuta clementia est quae parcit inimicis et sibi magis
prospicit quam ignoscit te uero constantine quantumlibet
oderint hostes dum perhorrescant haec est enim uera uirtus ut
non ament et quiescant cautior licet sit qui deuinctos habet
uenia perduelles fortior tamen est qui calcat iratos 
renouasti imperator ueterem illam romani imperii fiduciam quae
de captis hostium ducibus uindictam morte sumebat  tunc enim
captiui reges cum a portis usque ad forum triumphantium currus
honestassent simul atque in capitolium currum flectere coeperat
imperator abrepti in carcerem necabantur  unus perses ipso
paulo qui dedentem se acceperat deprecante legem illius
seueritatis euasit ceteri omnes in uinculis luce priuati aliis
regibus dedere documentum ut mallent amicitiam colere romanam
quam exasperare iustitiam adeo et hoc boni confert poena
hostibus inrogata ut non solum inimici ferocire non audeant sed
etiam amici impensius reuereantur

  inde igitur est imperator pax irta qua fruimur neque
enim iam rheni gurgitibus sed nominis tui terrore munimur
quamlibet ille aut arescat aestu aut resistat gelu neutro hostis
audebit uti uado  nihil enim tam insuperabili uallo natura
praecludit quod non penetret audacia cui aliqua conandi spes
relinquatur ille est inexpugnabilis murus quem exstruit fama
uirtutis  sciunt posse franci transire rhenum quos ad necem
suam libenter admittas sed nec uictoriam possunt sperare nec
ueniam quid ipsos maneat ex regum suorum cruciatibus metiuntur
ideoque tantum abest ut amnis illius transitum moliantur magis
ut coepto ponte desperent  ubi nunc est illa ferocia ubi
semper infida mobilitas lam ne procul quidem rhenum audetis
accolere et uix securi flumina interiora potatis  contra
hinc per interualla disposita magis ornant limitem castella quam
protegunt arat illam terribilem aliquando ripam inermus
agricola et toto nostri greges bicorni amne mersantur haec
est tua constantine de ascarici merogaisique supplicio
cotidiana atque aeterna uictoria omnibus quondam secundis
proeliis anteponenda  semel acie uincitur sine fine
documento cladem suam quamuis multi pereant uulgus ignorat
compendium est deuincendorum hostium duces sustulisse

  ut tamen omnibus modis barbarorum immanitas frangeretur
nec sola hostes regum suorum supplicia maererent etiam immissa
bructeris uastatione fecisti imperator inuicte  in quo prima
consilii tui fuit ratio quod exercitu repente traiecto
inopinantes adortus es non quo aperto marte diffideres ut qui
palam congredi maluisses sed ut illa natio perfugiis siluarum et
paludum bellum solita frustrari fugge tempus amitteret 
caesi igitur innumerabiles capti plurimi quidquid fuerit
pecoris raptum aut trucidatum est uici omnes igne consumpti
puberes qui in manus uenerunt quorum nec perfidia erat apta
militiae nec ferocia seruituti ad poenas spectaculo dati
saeuientes bestias multitudine sua fatigarunt  hoc est
imperator fretum esse uirtute sua atque fortuna hoc est non
pacem emere parcendo sed uictoriam quaerere prouocando

  insuper etiam agrippinensi ponte faciundo reliquiis
adflictae gentis insultas ne umquam metus ponat semper horreat
semper supplices manus tendat cum tamen hoc tu magis ad gloriam
imperii tui et ornatum limitis facias quam ad facultatem
quotiens uelis in hosticum transeundi quippe cum totus armatis
nauibus rhenus instructus sit et ripis omnibus usque ad oceanum
dispositus miles immineat  sed pulchrum tibi uidetur et re
uera pulcherrimum est ut rhenus ille non solum superioribus
locis ubi aut latitudine uadosus aut uicinia fontis exiguus sed
etiam ibi nouo ponte calcetur ubi totus est ubi iam plurimos
hausit amnes quos hic noster ingens fluuius et barbarus nicer et
moenus inuexit ubi iam immani meatu ferox et aluei unius
impatiens in sua cornua gestit excedere  seruit profecto
constantine ipsa rerum natura numini tuo cum in illa gurgitum
altitudine tantarum molium fundamenta iaciuntur fidam et stabilem
firmitatem habitura  iunxerit licet quondam hellesponti
angustiar classe conexa persarum rex potentissimus temporarius
ille transitus fuit simili nauium continuatione baianum sinum
strauerit ab augusto tertius caesar delicata fuit illa uectatio
principis otiosi hoc opus et difficile factu et usu futurum est
sempiternum  certe quidem iam tibi in exordio sui hostium
mouit obsequia qui pacem supplices petiuerunt nobilissimos
obsides obtulerunt ex quo nemo dubitat quid perfecto ponte
facturi sint qui iam seruiunt inchoato

  talibus te pro utilitate ac dignitate publica rebus
intentum auerterunt in se noui motus eius hominis quem
successibus tuis maxime fauere decuisset de quo ego quemadmodum
dicam adhuc ferme dubito et de nutu numinis tui exspecto
consilium  quamlibet enim merito pietatis tuae questibus
arguatur debet tamen sibi uox priuata moderari praesertim cum
eum qui tibi ex tantis beneficiis tuis et tanto necessitudinum
fauore ingratus exstiterit adhuc contemplatio tui cogat ut
quamuis irati reuereantur  quid faciam igitur ut tam profunda
uulnera suspensa manu tractem usurpabo nimirum illa communia
omnium facinorum patrocina quae tamen plerumque etiam a
sapientibus adseruntur neminem hominum peccare nisi fato et ipsa
scelera mortalium actus esse fortunae contra autem deorum
munera esse uirtutes  gratulare constantine naturae ac
moribus tuis quod te talem constantius pius genuit talem siderum
decreta formarunt ut crudelis esse non possis  illum autem
non credo cum uenturus in lucem optionem uitae qua uteretur
acciperet sortem incurrisse fugiendam quae multis hominibus
iniustum et postremo ipsi uoluntarium ferret exitium  ut enim
alia mittam hoc ipsum nonne fati necessitas tulit ut ille
pietati tuae hanc referret uicem quem tu ab urbe pulsum ab
italia fugatum ab illyrico repudiatum tuis prouinciis tuis
copiis tuo palatio recepisti

  quid oro sibi uoluit quid optauit ut quid amplius
adipisceretur his quae a te fuerat consecutus cui tu summa et
diuersissima bona priuatum otium et regias opes dederas cui
digredienti aulicos mulos et raedas cui impensius etiam quam
tibi occurrere obsequia nostra mandaueras cuius omnibus iussis
sic statueras oboedire ut penes te habitus penes illum potestas
esset imperii  quisnam ille tantus fuit non ardor potentiae
quid enim te imperante non posset sed error iam desipientis
aetatis ut tot natus annos grauissimas curas et bellum ciuile
susciperet  nullis ut res est fortunae muneribus explentur
quorum cupiditates ratio non terminat atque ita eos felicitas
ingrata subterfluit ut semper pleni sperum uacui commodorum
praesentibus careant dum futura prospectant  at enim diuinum
illum uirum qui primus imperium et participauit et posuit
consilii et facti sui non paenitet nec amisisse se putat quod
sponte transcripsit felix beatusque uere quem uestra tantorum
principum colunt obsequia priuatum  sed et ille multiiugo
fultus imperio et uestro laetus tegitur umbraculo quos scit ex
sua stirpe creuisse et glorias uestras iuste sibi uindicat 
hunc ergo illum qui ab eo fuerat frater adscitus puduit
imitari huic illum in capitolini iouis templo iurasse paenituit
non miror quod etiam genero peierauit

  haec est fides haec religio palatini sacrarii deuota
penetralibus ut lente et cunctanter iam scilicet cum illis
belli consiliis itinere confecto consumptis copiis mansionum ne
quis consequi posset exercitus repente intra parietes
consideret purpuratus et bis depositum tertio usurparet imperium
litteras ad sollicitandos exercitus mitteret fidem militum
praemiorum ostentatione turbare temptaret secure scilicet usurus
exercitu quem uenales manus habere docuisset  quo quidem
illius errore declaratum est imperator quantus te militum
tuorum amor complecteretur qui te omnibus donis quae ille
promiserat omnibus honorum oblationibus praetulerunt  rara
illa uirtus continentiae uix a paucis sapientiae praeceptoribus
tamen aliquando seruata propter te constantine omnium hominum
est facta communis nec solum hi quos ratio litterae uitae
quies mitigauit sed etiam ille militarium ardor animorum
respectu tui lucra contempsit  fuerint aliqui exercitus
alacritate ac uiribus tui similes tibi uni contigit exercitum
habere sapientem  multi olim fortasse praui duces armis
impares largitione certarunt sed breuis eorum fuit et caduca
popularitas quos facile uicit quisquis imitatus est  hic
firmus hic aeternus est rei publicae custos quem ipsum per se
milites amant cui non blandita nec uendita seruit adulatio sed
simplex et sincera deuotio  dona tua constantine manifeste
sunt grata militibus sed hoc gratiora quod tua sunt 
quaecumque porrigis manu tua fiunt acceptiora quam nemo tecum
potest hac ambitione contendere insuperabile genus est
largitionis cum ipse militi praemium est imperator  itaque
tribuis tu quidem exercitibus tuis etiam plura quam cupiunt sed
tuum te magis nomen tua de memoria patris auctoritas tua
aetatis gratia tua denique ista uenerabilis forma commendat

  pulchrum enim di boni et caeleste miraculum imperator
adulescens in quo illa quae iam summa est fortitudo adhuc tamen
crescit in quo hic fulgor oculorum haec ueneranda pariter et
grata maiestas praestringit simul et inuitat adspectus  talem
magnum illum regem talem thessalum uirum mente concipio quorum
summa uirtus pulchritudini coniuncta celebratur  non frustra
enim doctissimi uiri dicunt naturam ipsam magnis mentibus
domicilia corporum digna metari et ex uultu hominis ac decore
membrorum colligi posse quantus illos caelestis spiritus intrarit
habitator  itaque te cum ingredientem milites uident
admirantur et diligunt sequuntur oculis animo tenent deo se
obsequi putant cuius tam pulchra forma est quam certa diuinitas

  statim igitur ut foedum illud facinus audierant ultro a
te proficiscendi signum petiuerunt cum uiatica dares id ipsum
sibi moram facere plusque iam se quam sufficeret ex largitionibus
tuis habere dixerunt  inde adreptis armis portas petiuerunt
tot dierum iter a rheno usque ad ararim sine ulla requie
peregerunt indefessis corporibus animis flagrantibus crescente
in dies ardore uindictae quanto propius accederent  tum
quidem tua imperator cura qua refouendis eorum uiribus a
cabillonensi portu nauigia prouideras festinantibus paene non
placuit segnis ille et cunctabundus amnis numquam fuisse tardior
uidebatur carinis tacite labentibus et ripis lente recedentibus
stare se non ire clamabant  tum uero usum pedum manibus
adgressi incubuere remigiis et naturam fluminis urguendo
uicerunt et tandem eluctati araris moras uix ipso rhodano fuere
contenti parum illis uidebatur concitus ruere minus solito
arelate properare  quid multa confitendum est imperator
cum hoc tuo uigore corporis hoc mentis ardore laborasti interdum
ut quem ducebas sequereris exercitum  tanto enim omnes
impetu ferebantur ut cum illum arelate deserto comperissent
abisse massiliam confestim nauibus euolarent effusoque cursu non
iam rhodani curricula sed ipsa quodammodo uentorum flabra
praeuerterent  tantus illos incenderat amor numinis tui ut
quamuis scirent oppugnandam esse munitissimam ciuitatem
sufficere sibi crederent peruenire

  massilia enim ut audio in profundum mare prominens et
munitissimo accincta portu in quem angusto aditu mediterraneus
refluit sinus solis mille quingentis passibus terrae cohaeret
qua firmissimus et turribus frequens murus opponitur  quippe
olim graecos italosque illuc conuenas cum artibus ingenioque
pollerent etiam ipse docuit locus omnia quae bello usui forent
largius in eam partem quae adiri posset impendere cum natura in
ceteris sumptum operis remisisset  itaque illam tum graui
fato caesari portas pro duce seniore claudentem terra marique
admotis machinis aggeribus exstructis naualibus proeliis
saepius oppugnatam quam territam uix obsessio diuturna patefecit
cum tamen graeculi magistratus et ipsum caesarem et mox duces
eius et copias non tam uiribus suis quam moenibus reppulissent
 at enim nunc primo tuo imperator aduentu primoque impetu
exercitus tui nihil eiusdem massiliae altitudo murorum nihil
creberrimae turres nihil loci natura remorata est quominus et
portum caperes et urbem continuo si uelles  quippe tanta
fiducia murum omnem milites inuaserant ut statim sine dubio
ascensuri fuissent nisi in parandis quas admouerant scalis
coniecturam oculorum sublimitas fefellisset  sic quoque multi
scalarum breuitate decepti quod supererat ascensui extentis
corporibus aequabant et succedentium umeris subleuati iam
interualla pinnarum uncis manibus inuaserant adeo nihil periculi
in uindictae exsecutione metuebant ut sibi non murum scandere
sed ex aequo congredi uiderentur

  sed o singularem tuam constantine pietatem et sua
semper officia etiam inter arma seruantem signum receptui
dedisti et uictoriam distulisti ut omnibus tibi liceret
ignoscere ne quid atrocius faceret miles iratus quam clementiae
tuae natura pateretur  in quo licet optimi imperatoris
sollicitudine caueris ut inducti in fraudem milites paenitendi
tempus acciperent atque ultro ueniam precarentur nos tamen qui
mitissimos tuos sensus intuemur nihil est enim tam perspicuum
quam in pectore tuo bonitas illi te intellegimus pepercisse
quem si prima copiam habuisset inruptio eripere ferro nemo
potuisset  ita quod ad pietatem tuam pertinet imperator et
illum et omnes quos receperat reseruasti sibi imputet quisquis
uti noluit beneficio tuo nec se dignum uita iudicauit cum per te
liceret ut uiueret tu quod sufficit conscientiae tuae etiam
non merentibus pepercisti  sed ignosce dicto non omnia
potes di te uindicant et inuitum

  quod quidem nobis semper optandum est ut prosperos habeas
etiam ultra tua uota successus qui omnem spem in gremio
maiestatis tuae ponimus et tuam ubique praesentiam quasi dari
possit expetimus  ecce enim dum a limite paulisper
abscesseras quibus se terroribus barbarorum perfidia iactauerat
scilicet dum sibi illa proponunt quando perueniet quando
uincet quando fessum reducet exercitum cum repente audito
reditu tuo uelut attoniti conciderunt ne tuum pro re publica
uotum amplius quam unius noctis cura tetigisset  postridie
enim quam accepto illo nuntio geminatum itineris laborem
susceperas omnes fluctus resedisse omnem quam reliqueras
tranquillitatem redisse didicisti ipsa hoc sic ordinante fortuna
ut te ibi rerum tuarum felicitas admoneret dis immortalibus
ferre quae uoueras ubi deflexisses ad templum toto orbe
pulcherrimum immo ad praesentem ut uidisti deum  uidisti
enim credo constantine apollinem tuum comitante uictoria
coronas tibi laureas offerentem quae tricenum singulae ferunt
omen annorum hic est enim humanarum numerus aetatum quae tibi
utique debentur ultra pyliam senectutem  et immo quid dico
credo uidisti teque in illius specie recognouisti cui totius
mundi regna deberi uatum carmina diuina cecinerunt  quod ego
nunc demum arbitror contigisse cum tu sis ut ille iuuenis et
laetus et salutifer et pulcherrimus imperator  merito igitur
augustissima illa delubra tantis donariis honestasti ut iam
uetera non quaerant iam omnia te uocare ad se templa uideantur
praecipueque apollo noster cuius feruentibus aquis periuria
puniuntur quae te maxime oportet odisse

  di immortales quando illum dabitis diem quo
praesentissimus hic deus omni pace composita illos quoque
apollinis lucos et sacras aedes et anhela fontium ora circumeat
quorum scaturigines leni tepore nebulosae adridere constantine
oculis tuis et osculis sese inserere uelle uideantur 
miraberis profecto illam quoque numinis tui sedem et calentes
aquas sine ullo soli ardentis indicio quarum nulla tristitia est
saporis aut halitus sed talis haustu et odore sinceritas qualis
fontium frigidorum  dabis et illic munera constitues
priuilegia ipsam denique patriam meam ipsius loci ueneratione
restitues  cuius ciuitatis antiqua nobilitas et quondam
fraterno populi romani nomine gloriata opem tuae maiestatis
exspectat ut illic quoque loca publica et templa pulcherrima tua
liberalitate reparentur sicut hic uideo hanc fortunatissimam
ciuitatem cuius natalis dies tua pietate celebratur ita cunctis
moenibus resurgentem ut se quodammodo gaudeat olim corruisse
auctior tuis facta beneficiis  uideo circum maximum aemulum
credo romano uideo basilicas et forum opera regia sedemque
iustitiae in tantam altitudinem suscitari ut se sideribus et
caelo digna et uicina promittant quae certe omnia sunt
praesentiae tuae munera  quaecumque enim loca
frequentissime tuum numen inlustrat in his omnia et hominibus et
moenibus et muneribus augentur nec magis ioui iunonique
recubantibus nouos flores terra submisit quam circa tua
constantine uestigia urbes et templa consurgunt  ideoque hoc
uotis meis sufficit ut patriam meam uideas ducente pietate quia
statim erit restituta si uideris

  sed enim ista felicitas uiderit an adhuc meae debeatur
aetati interim quoniam ad summam uotorum meorum tua dignatione
perueni ut hanc meam qualemcumque uocem diuersis fori et palatii
officiis exercitam in tuis auribus consecrarem maximas numini
tuo gratias ago tibique quod superest commendo liberos meos
praecipueque illum iam summa fisci patrocinia tractantem in quem
me totum transtulit pietas cuius felix seruitus si quando
respexeris maxime tuae conueniet aetati  ceterum quod de
omnibus liberis dixi lata est imperator ambitio praeter illos
enim quinque quos genui etiam illos quasi meos numero quos
prouexi ad tutelam fori ad officia palatii multi quippe ex me
riui non ignobiles fluunt multi sectatores mei etiam prouincias
tuas administrant quorum successibus laetor omniumque honorem
pro meo duco et si forte hodie infra exspectationem mei dixero
in illis me confido placuisse  si tamen hoc quoque mihi tuum
numen indulserit ut ex hac oratione non eloquentiae quod nimium
est sed quantulaecumque prudentiae et deuotae tibi mentis
testimonium referam cedant priuatorum studiorum ignobiles curae
perpetua mihi erit materia dicendi qui me probauerit
imperator


 uii ui incerti panegyricus dictus maximiano et constantino  

  dixerint licet plurimi multique dicturi sint ea quibus
omnia facta uestra summarumque uirtutum merita laudantur
sacratissimi principes maximiane uelis nolis semper auguste et
constantine oriens imperator mihi tamen certum est ea praecipue
isto sermone complecti quae sunt huius propria laetitiae qua
tibi caesari additum nomen imperii et istarum caelestium
nuptiarum festa celebrantur  cetera enim in rem publicam
uestra beneficia possunt multis occasionibus diuersorum temporum
praedicari huic uoto propria nunc debetur oratio quod semel
factum futurum est sempiternum  equidem scio gaudentium
studia nunc ita toto orbe florescere quacumque fama ultra
naturam qua fingitur discursus uolucres mutuata et plus quam
mille uocibus sonora percrebuit ut omnium nationum
gratulationibus consecretur  quid enim rebus humanis
contingere potuit aut nobilius ad gloriam aut certius ad salutem
quam quod pristinae uestrae concordiae perpetuaeque pietati hoc
quoque pignus accessit summorum nominum artissima coniunctione
uenerabile ut imperatori filiam conlocauerit imperator  sed
tamen nos oportet omnes homines exsultatione superare qui hoc
tantum rei publicae bonum praesentes intuemur et ipsa uultuum
uestrorum contemplatione sentimus ita conuenisse uos ita non
dexteras tantum sed etiam sensus uestros mentesque iunxisse ut
si fieri possit transire inuicem in pectora uestra cupiatis

  quid enim aut tu carius dare aut tu carius accipere
potuisti cum hac adfinitate uestra et tibi maximiane per
generum iuuenta renouata sit et tibi constantine per socerum
nomen imperatoris accreuerit  maximas itaque uobis aeterni
principes publico nomine gratias agimus quod suscipiendis
liberis optandisque nepotibus seriem uestri generis prorogando
omnibus in futurum saeculis prouidetis ut romana res olim
diuersis regentium moribus fatisque iactata tandem perpetuis
domus uestrae radicibus conualescat tamque sit immortale illius
imperium quam sempiterna suboles imperatorum  haec est uera
pietas haec uoluptas conseruandi generis humani exemplum dare
gentibus ad matrimonia studiosius expetenda et liberos educandos
ut substituendis successionibus singulorum nihil obsit
unumquemque esse mortalem cum immortalis sit omnium in
posteritate res publica  quare si leges eae quae multa
caelibes notauerunt parentes praemiis honorarunt uere dicuntur
esse fundamenta rei publicae quia seminarium iuuentutis et quasi
fontem humani roboris semper romanis exercitibus ministrarunt
quod huic uestro in rem publicam merito possumus dignum nomen
adscribere  qui non per plebeia germina sed imperatoria
stirpem rei publicae propagatis ut quod millesimo anno post
urbem conditam euenisse tandem gratulabamur ne mutatoria per
nouas familias communis salutis gubernacula traderentur idem
omnibus duret aetatibus imperatores semper herculii

  quemnam igitur utriusque uestrum praeconii ac uenerationis
ordinem faciam adhuc enim de amborum in hanc necessitudinem
congruentibus uotis communiter dixi  et te quidem sentio
senior auguste maiestate praecedere te sequi iunior imperator
sed profecto sicut tuo constantine socero ante est conciliata
diuinitas quam ab eo pignus ipsi carissimum postulares ita nunc
quoque in hac gratulatione prius illa dicenda sunt quae in te
considerans tantus iste et paterni et tui auctor imperii laetatus
est quod petisti  o diuinum tuum maximiane iudicium qui
hunc tibi iure adoptionis nepotem maiestatis ordine filium etiam
generum esse uoluisti diui inquam constantii filium in quem
se prima illius iuuenta transfudit in cuius ore caelestes illius
uultus natura signauit qui adspectum illius ad deorum concilia
translati adhuc desiderantibus nobis sufficit pro duobus 
neque enim forma tantum in te patris constantine sed etiam
continentia fortitudo iustitia prudentia sese uotis gentium
praesentant

  quomodo enim magis continentiam patris aequare potuisti
quam quod te ab ipso fine pueritiae ilico matrimonii legibus
tradidisti ut primo ingressu adulescentiae formares animum
maritalem nihil de uagis cupiditatibus nihil de concessis
aetati uoluptatibus in hoc sacrum pectus admitteres nouum iam
tum miraculum iuuenis uxorius sed ut res est mente praesaga
omnibus te uerecundiae obseruationibus imbuebas talem postea
ducturus uxorem  fortitudinem autem illius iam tum in
principiis consecutus es multa ille francorum milia qui
batauiam aliasque cis rhenum terras inuaserant interfecit
depulit cepit abduxit tu iam ab ipsis eorum regibus auspicatus
es simulque et praeterita illorum scelera punisti et totius
gentis lubricam fidem timore uinxisti  liberauit ille
britannias seruitute tu etiam nobiles illic oriundo fecisti 
plurimas ille barbaras nationes uictoriis domuit uenia
mitigauit tibi cunctis hostibus alacritatis tuae terrore
compressis interim deest materia uincendi

  iustitiam uero patris atque pietatem sic imitaris et
sequeris ut omnibus ad te confugientibus diuersamque opem aut
contra aliorum iniurias aut pro suis commodis postulantibus quasi
legata patris uidearis exsoluere idque ipsum coram gaudeas
praedicari quidquid tu iuste ac liberaliter feceris filium
constantii necessario praestitisti  nam quid ego de prudentia
dicam qua te paene credimus fore ipso patre potiorem  qui
ueteres illos romanae rei publicae principes superiorem
africanum pompeiumque magnum aetatis cursum uirtute praeuectos
tam mature sumpto uincis imperio tantarumque rerum sustines
molem incipiente uirtute  gesseris enim licet multa fortiter
multa sapienter cum per maximos tribunatus stipendia prima
conficeres sentias necesse est tantae auspicia fortunae
imperator adulescens quamquam quid ego in te aetatis tuae potius
quam grauitatis nomen usurpo cuius tanta maturitas est ut cum
tibi pater imperium reliquisset caesaris tamen appellatione
contentus exspectare malueris ut idem te qui illum declararet
augustum siquidem ipsum imperium hoc fore pulchrius iudicabas
si id non hereditarium ex successione creuisses sed uirtutibus
tuis debitum a summo imperatore meruisses

  neque enim dubium quin tibi mature sacrum istud fastigium
diuinae potestatis adstrueret qui te iam olim sibi generum etiam
ante quam petere posses sponte delegerat  hoc enim ut
audio imago illa declarat in aquileiensi palatio ad ipsum
conuiuii posita adspectum ubi puella iam diuino decore
uenerabilis sed adhuc impar oneri suo sustinet atque offert tibi
etiam tum puero constantine galeam auro gemmisque radiantem et
pinnis pulchrae alitis eminentem ut te quod uix ulla possunt
habitus ornamenta praestare sponsale munus faciat pulchriorem
 fortunatus pictor ille quisquis fuit et quamuis apellen
ipsum et parrhasium scientia uicerit materia tamen imaginis
quam arte felicior  quamquam enim ipsi ferant difficillimam
esse praecipuae cuiusque formae imitationem quia certis sui
notis cito deformitas exprimatur similitudo autem pulchritudinis
tam sit ardua quam rara est pulchritudo  non tamen tantum
ille cepit laboris ex ore uestro diuinas species transferendo
quantum uoluptatis hausit cominus uos intuendo inspiciendo
sollicite et curiose ab hilaritate illius aetatis uultus
immobiles et serios exigendo promendo denique amoris uestri
tacita praesagia ut quod inuicem uobis uerecundia negabat
libere uos in imagine cerneretis

  sed profecto hoc iam tunc maximiane diuina mente
praesumpseras hoc cum ferret aetas ut rogareris optaueras cum
tibi in illa iucundissima sede laetitiae harum nuptiarum gaudia
praedestinabas ut simul illam paruulam et hunc intuendo
crescentem diu fruereris exspectatione uoti quod hac coniunctione
firmasti  quid enim competentius quid prouidentia tua
dignius facere potuisti quam ut eius filio quem tibi pridem et
adfinitate adsciueras et maiestate sociaueras nunc ex intimis
adfectibus traderes summi pignus imperii  haec est tua
maximiane inter omnes principes propria largitio  alii
diuitias aut honores aut ipsa etiam imperia sed sola donarunt
tu animo maiore quam ceteri pariter indulges et quod pietas tua
habet carissimum et quod fortuna praecipuum  nec tamen
miranda ista in te est maximiane animi magnitudo in quem di
immortales tanta congesserunt et naturae bona et ornamenta
fortunae ut quamuis maxima largiaris ita penes te sint omnia
quasi ea solus obtineas  ut enim ille qui omnes aquas caelo
et terris praebet oceanus semper tamen in motibus suis totus est
ita tu potes imperium maximiane donare non potes non habere
 de quo ego cum ad id loci uenero ita dicam ut fortasse
quibusdam uidear audacior ueritas tamen meae erga te deuotionis
appareat

  nunc enim sequitur ut quoniam uirtutes tuas constantine
auguste socero praedicaui tu quoque licet optime scias tamen
audias quam te principis ornet adfinitas  hic est qui nomen
quod accepit a deo principe generis sui dedit uobis qui se
progeniem esse herculis non adulationibus fabulosis sed aequatis
uirtutibus comprobauit  hic est qui in ipso ortu numinis sui
gallias priorum temporum iniuriis efferatas rei publicae ad
obsequium reddidit sibi ipsas ad salutem  hic quod iam
falso traditum de antiquis imperatoribus putabatur romana trans
rhenum signa primus barbaris gentibus intulit  huius cum
fratre rursus ac saepius expeditionibus domita germania aut boni
consulit ut quiescat aut laetatur quasi amica si pareat  tu
ferocissimos mauritaniae populos inaccessis montium iugis et
naturali munitione fidentes expugnasti recepisti transtulisti
 te primo ingressu tuo tanta laetitia tanta frequentia
populus romanus excepit ut cum te ad capitolini iouis gremium
uel oculis ferre gestiret stipatione sui uix ad portas urbis
admitteret  te rursus uicesimo anno imperatorem octauo
consulem ita ipsa amplexu quodam suo roma uoluit detinere ut
uideretur augurari iam et timere quod factum est  factum
est enim imperator aeterne in quo uno querelam rei publicae
paene meruisti

  audi doloris nostri liberam uocem siquidem etiam di ipsi
quod plerumque humanas res neglegant dum querimur ignoscunt
quibus aliud fortasse curantibus grandines ruunt terrae
dehiscunt urbes hauriuntur quae non illis hauriuntur
uolentibus sed aut aliorsum adspicientibus aut fatali rerum
urgente cursu uidentur accidere  tale est imperator quod
omnibus nobis incluso gemitu maerentibus facere uoluisti non
quidem tu rei publicae neglegentia aut laboris fuga aut desidiae
cupiditate ductus sed consilii olim ut res est inter uos
placiti constantia et pietate fraterna ne quem totius uitae
summarumque rerum socium semper habuisses in alicuius facti
communitate desereres neue illius uiderit quali certe nouae
laudi cederes  uerum longe diuersa inter uos erat causa
declinandi aut sustinendi laboris quamquam etiamsi totam
excusationem aetatis adferres sic quoque tibi rei publicae curis
non erat abnuendum  an si maximus quisque natu gubernator
uectoribus est certissimus ad salutem non is est optimus qui usu
peritissimus imperator aut te umquam constantine liberi
nostri nepotesque patientur uel cum ad summam perueneris
senectutem rei publicae uela contrahere quae tam felicibus
uentis etiam iuuenis impleueris  sed tamen utcumque fas
fuerit eum principem quem anni cogerent aut ualitudo deficeret
receptui canere te uero in quo adhuc istae sunt integrae
solidaeque uires hic totius corporis uigor hic imperatorius
ardor oculorum immaturum otium sperasse miramur  quid enim
aliud participi maiestatis tuae dare potuit ueniam quietis quam
ut tu imperio succederes pro duobus

  sed profecto exegit hoc ipsa uarietas et natura fortunae
cui nihil mutare licuerat dum uos imperium teneretis ut illa
uiginti annorum continua felicitas interuallo aliquo
distingueretur aut etiam di immortales probare uoluerunt tibi
innixam stetisse rem publicam cum sine te stare non posset 
quamquam in istis quidem partibus non caruit pristina firmitate
ibi uero paene funditus corruit unde tu maximiane discesseras
adeo illic plurimum habuerat stabilitatis adserta ubi deserta
maxime uacillauit  non aliter enim quam solet terra uentis
aut aquis subter immissis interuulsa sui soliditate nutare ita
cuncta italia atque ipsa roma subducta repente qua sustentata
fuerat dextera tua contremuit ac paene consedit  quod ego
cursim transeo cur enim uel recordemur aduersa cum uideamus
omnia tuo reditu restituta  fecit enim roma ipsa pro
maiestate nominis sui ut ostenderet posse se etiam imperatoribus
imperare abduxit exercitus suos ac tibi reddidit et cum ad
sedandos animos auctoritatem priuati principis attulisses
supplices tibi manus tendens uel potius queribunda clamauit

  quousque hoc maximiane patiar me quati te quiescere
mihi libertatem adimi te usurpare tibi inlicitam missionem 
an quod diuo augusto post septuaginta aetatis quinquaginta
imperii annos non licuit tam cito licuit tibi  ideone te
mihi ille cuius tot aras tot templa tot nomina colo hercules
dedit ut tu in suburbano otiis cedens usum dicatae mihi uirtutis
amitteres  redde te gubernaculis meis et quoniam tranquillo
mari portum intrare properasti uade per fluctus mei quidem
amore sollicitus sed tua maiestate securus et tamen per te tibi
steterit si iniuriam in mei restitutione patieris imperasti
pridem rogatus a fratre rursus impera iussus a matre  o
caelestem imperator aeterne pietatem tuam quae tuum illum
animum semper inuictum sola uicit  non potuisti resistere
sanctae illius parentis imperio et inuitus licet paruisti et te
illis uigiliis illisque curis quas uiginti annis expertus
fueras reddidisti  quibusnam tu domina gentium potes
compensare beneficiis hoc tui imperatoris obsequium  qui tanto
usu sciens quantus sit imperandi labor propter te non utitur
illa quam degustauerat uoluptate tantumque rei publicae onus
suscipit post quietem  facilius fuerat iugiter imperasse
quamuis enim magnum laborem consuetudo non sentit intermissa
desiderat nouas uires

  quanta opus fuit tibi imperator aeterne prouidentia
quanta auctoritate ut subsidia rei publicae iacentia erigeres
exanimata recreares dilapsa conligeres  mirabamur te post
imperium esse priuatum multo magis mirum est imperium ferre post
otium  solus hoc ut dicitur potuit deus ille cuius dona
sunt quod uiuimus et uidemus ut habenas male creditas et currum
deuio rectore turbatum reciperet rursumque derigeret cuius
simile tu imperator etiam facile fecisti  neque id mirum
non enim a te recessit imperium et priuatus licet dici uelles
inhaesit tibi ingenita maiestas  omnes exercitus uestri
omnesque prouinciae requiescere te post tanta opera utcumque
aequo animo tulerunt imperare desisse numquam crediderunt 
quid enim putas tibi maximiane iouem ipsum respondisse cum tu
ingenti animo diceres recipe iuppiter quod commodasti hoc
profecto respondit non mutuum istud tibi tradidi sed aeternum
non recipio sed seruo  statim igitur ut praecipitantem ut
rem publicam refrenasti et gubernacula fluitantia recepisti
omnibus spes salutis inluxit  posuere uenti fugere nubes
fluctus resederunt et iam sicubi adhuc in longinquioribus terris
aliqua obuersatur obscuritas aut residuus undarum pulsus
immurmurat necesse est tamen ad tuos nutus dilucescat et sileat

  dixi pro ratione temporis sacratissimi principes ea
quae in uobis inuicem ut facitis admirari et amare debetis
restat ut ipsa illa quae separatim de uirtutibus uestris locutus
sum sicut huic uoto congruit in sermonis fine coniungam  di
immortales quanta romano imperio renouastis quae iam ut res
est cesserant uetustati  maximiano aeterno imperatori
constantinus imperator nouus plus coepit esse quam filius fauet
ille crescenti adest iste seniori perpetuis profecto pietatis
stirpibus adfinitas ista coalescat quae semper summos in re
publica uiros ad concordiam copulauit  etenim si quamuis
dissidentes familias gracchi et corneliae matrimonium reduxit in
gratiam si pro diuo augusto actiacam uictoriam tantummodo gener
agrippa confecit quid sperandum est cum sempiternam patris ac
filii caritatem etiam nuptiarum foedus adstrinxerit  quod si
p scipio bellum punicum suscepit adulescens ipsum postea
superaturus hannibalem si marius a factione sullana urbem
recepit senex idque magno interuallo temporum euenisse
memorabile est quam facile nunc omnis metus ponet romana res
publica quae defenditur coniuncti imperii duabus aetatibus
pariterque utitur uirtute iuuenis et maturitate senioris

  te pater ex ipso imperii uertice decet orbem prospicere
communem caelestique nutu rebus humanis fata decernere auspicia
bellis gerendis dare componendis pacibus leges imponere te
iuuenis indefessum ire per limites qua romanum barbaris gentibus
instat imperium frequentes ad socerum uictoriarum laureas
mittere praecepta petere effecta rescribere  ita eueniet ut
et ambo consilium pectoris unius habeatis et uterque uires
duorum  o felix in imperio et post imperium felicior audis
enim profecto haec et uides diue constanti quem curru et
paene conspicuo dum uicinos ortus repetit occasu sol ipse
inuecturus caelo excepit  quanto nunc gaudio potiris quanta
uoluptate perfrueris cum talem hunc filium tuum qui te primus
patrem fecit in imperii tui possessionem idem pater idem socer
idem imperator induxerit  haec est tua praeter omnes diuos
propria immortalitas quam uidemus filius similis adspectu
similis animo par imperii potestate  inuiderint licet nobis
nihil tamen auferre domui tuae fata potuerunt nec maximiano
filius qualis tu eras nec constantino pater deest  quin
etiam ut omnibus modis tua necessitudo renouetur rursus hic
socer rursus hic gener est ut beatissimus imperator semper ex
tua subole nepotibus augeatur


 uiii u incerti panegyricus dictus constantio caesari  

  si mihi caesar inuicte post diuturnum silentium sola
esset uincenda trepidatio qua rudimenta quaedam uocis meae rursus
experior haud immerito me ultra quam aetas et quantulacumque
studii mei ferret opinio perturbari confiterer praesertim cum
apud maiestatem tuam diuina uirtutum uestrarum miracula
praedicarem  quo in genere orationis quanta esset cura
quantus labor quam sollicita ueneratio sensi etiam cum in
cotidiana illa instituendae iuuentutis exercitatione uersarer
 quamuis enim prima tunc in renascentem rem publicam patris ac
patrui tui merita licet dicendo aequare non possem possem
tamen recensere numerando  sed cum et me illo uetere
curriculo aut inter adyta palatii uestri alia quaedam sermonis
arcani ratio demouerit aut post indultam a pietate uestra quietem
studium ruris abduxerit et uos interim nullum ulciscendae
augendaeque rei publicae uacuum tempus amiseritis cum tot postea
uirtute uestra partae uictoriae tot excisae undique barbarae
nationes tot translati sint in rura romana cultores tot
prolati limites tot prouinciae restitutae haereo prorsus et
stupeo  et praeter illam ex otio meo tarditatem tanta rerum
mole deterreor ut hoc uno nitar hortatu quod ex quantacumque
desidia quamuis maxime orationi imparem parem facis caesar
auditor praesertim cum fauente numine tuo ipse ille iam pridem
mihi qui me in lucem primus eduxit diuinarum patris tui aurium
aditus euenerit  quo facilius maiestatis tuae recordatione
confisus possim illa quae tunc dicta sunt praeterire atque hunc
sermonem ab his quae secuta sunt inchoare

  quamquam multa mihi ex illis quoque hoc in tempore
necessario transeunda sunt ac potissimum ea quibus officio delati
mihi a diuinitate uestra honoris interfui captus scilicet rex
ferocissimae nationis inter ipsas quas moliebatur insidias et a
ponte rheni usque ad danubii transitum guntiensem deusta atque
exhausta penitus alamannia nam et maiora sunt quam ut enarrari
inter alla possint et ne meis quoque stipendiis uidear gloriari
sufficit conscientiae meae illa uidisse  det igitur mihi
caesar inuicte hodiernae gratulationis exordium diuinus ille
uestrae maiestatis ortus ipso quo inluxit auspicio ueris
inlustrior cui dies serenus atque ut celebrantes sensimus
ultra rationem temporis sol aestiuus incaluit augustiore fulgens
luminis claritate quam cum originem mundi nascentis animauit
 siquidem tunc inter illa rerum tenera primordia moderatus
dicitur ne noceret ardentior nunc certasse creditur ne maiestate
uestra uideretur obscurior

  o felix beatumque uer nouo partu iam non amoenitate
florum nec uiriditate segetum nec gemmis uitium nec ipsis tantum
fauoniis et luce reserata laetum atque uenerabile quantum ortu
caesarum maximorum  o tempus quo merito quondam omnia nata esse
credantur cum eodem nunc confirmata uideamus  o kalendae
martiae sicuti olim annorum uoluentium ita nunc aeternorum
auspices imperatorum  quanta enim inuictissimi principes et
uobis et rei publicae saecula propagatis orbis uestri
participando tutelam cuius licet esset omni hoste perdomito
certa securitas nimios tamen in diuersa discursus uel reuisenda
poscebat  partho quippe ultra tigrim redacto dacia
restituta porrectis usque ad danubii caput germaniae raetiaeque
limitibus destinata batauiae britanniaeque uindicta gubernacula
maiora quaerebat aucta atque augenda res publica et qui romanae
potentiae terminos uirtute protulerant imperium filio pietate
debebant

  et sane praeter usum curamque rei publicae etiam illa
iouis et herculis cognata maiestas in iouio herculioque
principibus totius mundi caelestiumque rerum similitudinem
requirebat  quippe isto numinis uestri numero summa omnia
nituntur et gaudent elementa quattuor et totidem anni uices et
orbis quadrifariam duplici discretus oceano et emenso quater
caelo lustra redeuntia et quadrigae solis et duobus caeli
luminibus adiuncti uesper et lucifer  sed neque sol ipse
neque cuncta sidera humanas res tam perpetuo lumine intuentur
quam uos tuemini qui sine ullo fere discrimine dierum ac noctium
inlustratis orbem salutique gentium non his modo quibus
immortales uultus uestri uigent sed multo magis illis diuinarum
mentium uestrarum oculis prouidetis nec solum qua dies oritur et
praeterit et conditur sed etiam ex illa septentrionali plaga
salutari beatis luce prouincias adeo caesar uestra in orbem
terrarum distributa beneficia prope plura sunt quam deorum 
quibus ego si omnibus immorari uelim neque hic dies mihi totus
neque proximus neque porro ceteri sat erunt et habenda ratio est
temporis caesare stante dum loquimur

  adoratae sint igitur mihi sarmaticae expeditiones quibus
illa gens prope omnis exstincta est et paene cum solo nomine
relicta quo seruiat  dent ueniam trophaea niliaca sub quibus
aethiops et indus intremuit contenta sit uoce gloriae suae etiam
proxima illa ruina carporum reseruetur nuntiis iam iamque
uenientibus mauris immissa uastatio  aliis haec permittente
maiestate uestra celebrabo temporibus di immortales uota
suscipio ut ipsis qui gessere praesentibus  illa uero caesar
inuicte quae ductu atque auspicio numinis tui gesta sunt
quorum etiam spectaculo fruimur sub hac occasione dignationis
tuae sine dilatione dicenda sunt eo magis quod quamuis in
communibus rei publicae bonis necesse est nobis quae propiora
nobis sunt maxime sunt gratulari

  statim itaque gallias tuas caesar ueniendo uindicasti
siquidem illa celeritas qua omnis ortus atque aduentus tui
nuntios praeuertisti cepit oppressam gesoriacensibus muris
pertinacem tunc errore misero manum piraticae factionis atque
illis olim mari fretis adluentem portas ademit oceanum  in
quo diuina prouidentia tua et par consilio effectus apparuit qui
omnem illum sinum portus quem statis uicibus aestus alternat
defixis in aditu trabibus ingestisque saxis inuium nauibus
reddidisti atque ipsam loci naturam admirabili ratione superasti
cum mare frustra reciprocum prohibitis fuga quasi inludere
uideretur tamque nullo usu iuuaret inclusos quasi redire
desisset  quaenam umquam mirabimur ualla castrorum post hoc
nouum in mari uallum  quid erit mirum si qua murorum aut
arieti non cesserit firmitas aut machinas despexerit altitudo
cum oceanus ille tanto libratus impetu tanta mole consurgens
siue ulterioribus ut ferunt terris repulsus siue anhelitu quem
respirat euectus seu quacumque alia ratione motus numquam tua
caesar claustra perfregerit neque omnino conuellerit tot dierum
ac noctium receptu recursuque  cum tot interim qua terras
circumfluit litora solueret ripasque defringeret uno illo ut
res est loco aut potentia uestrae maiestatis inferior aut pro
debito uobis honore clementior

  xerses ut audio persarum rex potentissimus pedicas
iecit aureas in profundum neptunum se dictitans adligare quia
fluctibus ferociret stulta ille iactantia et sacrilega uanitate
 at enim tua caesar diuina prouidentia et efficaci est usa
consilio nec insultauit elemento ut non prouocaret odium sed
mereretur obsequium  quid enim aliud interpretemur cum
statim atque obsidionem necessitas et clementiae uestrae fides
soluerat eadem claustra qui primus incubuit aestus inruperit
totaque illa quoad usus fuit inuicta fluctibus acies arborum
ueluti signo dato et peracta statione dilapsa sit ut nemo
dubitaret portum illum qui piratae ne suis opem ferret
occlusus fuisset nobis ad uictoriam sponte patuisse potuisset
enim caesar inuicte illo uirtutis ac felicitatis tuae impetu
totum peragi continuo bellum nisi aedificandis nauibus dari
tempus rei necessitudo suasisset  quo tamen omni numquam ab
eorum hostium euersione cessatum est quos adiri continens terra
permisit

  quamquam illa regio diuinis expeditionibus tuis caesar
uindicata atque purgata quam obliquis meatibus scaldis
interfluit quamque diuortio sui rhenus amplectitur paene ut cum
uerbi periculo loquar terra non est  ita penitus aquis
imbuta permaduit ut non solum qua manifeste palustris est cedat
ad nisum et hauriat pressa uestigium sed etiam ubi paulo uidetur
firmior pedum pulsu temptata quatiatur et sentire se procul mota
pondus testetur  ita ut res est aquis subiacentibus
innatat et suspensa late uacillat ut merito quis dixerit
exercendum fuisse tali solo militem ad nauale certamen  sed
neque illae fraudes locorum nec quae plura inerant perfugia
siluarum barbaros tegere potuerunt quominus dicioni tuae
diuinitatis omnes sese dedere cogerentur et cum coniugibus ac
liberis ceteroque examine necessitudinum ac rerum suarum ad loca
olim deserta transirent ut quae fortasse ipsi quondam
depraedando uastauerant culta redderent seruiendo

  quis hoc umquam futurum etiamsi coram uoluisset adfari
deus ante uos principes persuadere potuisset quod nunc uidimus et
uidemus totis porticibus ciuitatum sedere captiua agmina
barbarorum uiros attonita feritate trepidantes respicientes
anus ignauiam filiorum nuptas maritorum uinculis copulatos
pueros ac puellas familiari murmure blandientes atque hos omnes
prouincialibus uestris ad obsequium distributos donec ad
destinatos sibi cultus solitudinum ducerentur  insultare
hercule communi galliarum nomine libet et quod pace uestra
loquar ipsis triumphum adsignare prouinciis  arat ergo nunc
mihi chamauus et frisius et ille uagus ille praedator exercitio
squalidi ruris operatur et frequentat nundinas meas pecore
uenali et cultor barbarus laxat annonam  quin etiam si ad
dilectum uocetur accurrit et obsequiis teritur et tergo coercetur
et seruire se militiae nomine gratulatur  quid faciam
caesar inuicte ignosce si moror ignosce si propero multa
enim illius temporis quo transitus in britanniam parabatur
admirabilia uirtutum tuarum facta praetereo dum festino cupidus
ad singularem illam uictoriam qua uniuersa res publica tandem
est uindicata  cuius magnitudo caesar inuicte hactenus
explicabitur ut prius dicam quam necessarium illud et difficile
bellum fuerit quam quo magisterio confectum sit

  minus indignum fuerat sub principe gallieno quamuis
triste harum prouinciarum a romana luce discidium  tunc enim
siue incuria rerum siue quadam inclinatione fatorum omnibus fere
membris erat truncata res publica tunc se nimium et parthus
extulerat et palmyrenus aequauerat tota aegyptus syriaeque
defecerant amissa raetia noricum pannoniaeque uastatae 
italia ipsa gentium domina plurimarum urbium suarum excidia
maerebat non erat tantum doloris in singulis cum paene omnibus
careretur  nunc uero toto orbe terrarum non modo qua romanus
fuerat uirtute uestra recepto sed etiam qua hostilis edomito cum
totiens proculcata esset alamannia totiens obtrita sarmatia
iuthungi quadi carpi totiens profligati submittente se gotho
pace poscenda supplicante per munera rege persarum urebat
animos quod nunc denique confitemur una illa tanti imperii
contumelia eoque nobis intolerabilior uidebatur quod gloriae
sola restabat

  et sane non sicut britanniae nomen unum ita mediocris
erat iacturae rei publicae terra tanto frugum ubere tanto laeta
numero pastionum tot metallorum fluens riuis tot uectigalibus
quaestuosa tot accincta portibus tanto immensa circuitu 
quam caesar ille auctor uestri nominis cum romanorum primus
intrasset alium se orbem terrarum scripsit repperisse tantae
magnitudinis arbitratus ut non circumfusa oceano sed complexa
ipsum oceanum uideretur  sed enim illa aetate nec britannia
ullis erat ad nauale bellum armata nauigiis et romana res inde
iam a punicis asiaticisque bellis etiam recenti exercitata
piratico et propiore mithridatico non magis terrestri quam
nauali usu uigebat  ad hoc natio etiam tunc rudis et solis
britanni pictis modo et hibernis adsueta hostibus adhuc
seminudis facile romanis armis signisque cesserunt prope ut hoc
uno caesar gloriari in illa expeditione debuerit quod nauigasset
oceanum

  isto uero nefario latrocinio abducta primum a fugiente
pirata classe quae olim gallias tuebatur aedificatisque
praeterea plurimis in nostrum modum nauibus occupata legione
romana interclusis aliquot peregrinorum militum cuneis
contractis ad dilectum mercatoribus gallicanis sollicitatis per
spolia ipsarum prouinciarum non mediocribus copiis barbarorum
atque his omnibus ad munia nautica flagitii illius auctorum
magisterio eruditis exercitibus autem uestris licet inuictis
uirtute tamen in re maritima nouis malam coaluisse ex
indignissimo latrocinio belli molem audiebamus licet de exitu
fideremus  nam et accesserat diuturna sceleris impunitas quae
desperatorum hominum inflarat audaciam ut illam inclementiam
maris quae uictoriam uestram fatali quadam necessitate
distulerat pro sui terrore iactarent nec consilio intermissum
esse bellum sed desperatione omissum crederent adeo ut iam
communis poenae timore deposito archipiratam satelles occideret
et illud auctoramentum tanti discriminis putaret imperium

  hoc igitur bellum tam necessarium tam difficile aditu
tam inueteratum tam instructum ita caesar adgressus es ut
statim atque illo infestum maiestatis tuae fulmen intenderas
confectum omnibus uideretur  nam primo omnium in quo
praecipue consulendum fuit ne quid barbarae nationes conuerso
illuc numine tuo nouare temptarent inuocata patris tui maiestate
prouisum est  tu enim ipse tu domine maximiane imperator
aeterne nouo itineris compendio aduentum diuinitatis tuae
accelerare dignatus repente rheno institisti omnemque illum
limitem non equestribus neque pedestribus copiis sed praesentiae
tuae terrore tutatus es quantoslibet ualebat exercitus
maximianus in ripa  tu uero caesar inuicte instructis
armatisque diuersis classibus ita hostem incertum consiliique
inopem reddidisti ut tunc denique senserit quod non munitus
esset oceano sed inclusus

  hoc loco uenit in mentem mihi quam delicata illorum
principum fuerit in administranda re publica et adipiscenda re
publica laude felicitas quibus romae degentibus triumphi et
cognomina deuictarum a ducibus suis gentium proueniebant 
itaque fronto romanae eloquentiae non secundum sed alterum
decus cum belli in britannia confecti laudem antonino principi
daret quamuis ille in ipso urbis palatio residens gerendi eius
mandasset auspicium ueluti longae nauis gubernaculis
praesidentem totius uelificationis et cursus gloriam meruisse
testatus est  at enim tu caesar inuicte omnis istius et
nauigationis et belli non modo pro imperii iure praeceptor sed
rebus ipsis et exemplo constantiae tuae hortator atque impulsor
fuisti  prior siquidem a gesoriacensi litore quamuis feruidum
inuectus oceanum etiam illi exercitui tuo quem sequana amnis
inuexerat inreuocabilem iniecisti mentis ardorem adeo ut
cunctantibus adhuc ducibus caelo et mari turbidis ultro signum
nauigationis exposceret quae iam minacia uidebantur signa
contemneret die pluuio uela faceret uentum quia derectus non
erat captaret obliquum  quis enim se quamlibet iniquo mari
non auderet credere te nauigante omnium ut dicitur accepto
nuntio nauigationis tuae una uox et hortatio fuit quid
dubitamus quid moramur ipse iam soluit iam prouehitur iam
fortasse peruenit experiamur omnia per quoscumque fluctus
eamus quid est quod timere possimus caesarem sequimur

  nec fefellit opinio uestrae felicitatis siquidem ut ex
ipsorum relatione comperimus ad tempus ipsum tantae se dorso
maris nebulae miscuerunt ut inimica classis apud uectam insulam
in speculis atque insidiis conlocata ignorantibus omnino hostibus
praeteriretur ne uel moraretur impetum quamuis non posset
obsistere  iam uero quod idem ille uestro auspicio inuictus
exercitus statim atque britanniae litus inuaserat uniuersis
nauibus suis iniecit ignes quinam alii nisi diuinitatis uestrae
monitus impulerunt  aut quae alia ratio persuasit nullum
praesidium fugae reseruare nec uereri dubia bellorum nec martem
ut dicitur putare communem nisi quod uestri contemplatione
constabat de uictoria non posse dubitari  non illi tunc
uires non humana robora sed uestra numina cogitauerunt
proposito qualicumque proelio certam sibi spondere fortunam non
tam est fiducia militum quam felicitas imperatorum  ipse ille
autem signifer nefariae factionis cur ab eo litore quod tenebat
abscessit cur classem portumque deseruit nisi quod te caesar
inuicte cuius imminentia uela conspexerat timuit iam iamque
uenturum  utcumque cum ducibus tuis maluit experiri quam
praesens maiestatis tuae fulmen excipere demens qui nesciebat
quacumque fugeret ubique uim uestrae diuinitatis esse ubi
uultus uestri ubi signa colerentur

  te tamen ille fugiens incidit in tuorum manus a te
uictus a tuis exercitibus oppressus est  denique adeo
trepidus et te post terga respiciens et in modum amentis
attonitus properauit ad mortem ut nec explicarit aciem nec omnes
copias quas trahebat instruxerit sed cum ueteribus illius
coniurationis auctoribus et mercennariis cuneis barbarorum tanti
apparatus oblitus inruerit  adeo caesar etiam hoc rei
publicae tribuit uestra felicitas ut nemo fere romanus occiderit
imperio uincente romano omnes enim illos ut audio campos
atque colles non nisi taeterrimorum hostium corpora fusa
texerunt  illa barbara aut imitatione barbariae olim cultu
uestis et prolixo crine rutilantia tunc uero puluere et cruore
foedata et in diuersos situs tracta sicuti dolorem uulnerum
fuerant secuta iacuerunt atque inter hos ipse uexillarius
latrocinii cultu illo quem uiuus uiolauerat sponte deposito et
uix unius uelaminis repertus indicio  adeo uerum sibi dixerat
morte uicina ut interfectum se nollet agnosci

  enimuero caesar inuicte tanto deorum immortalium tibi
est addicta consensu omnium quidem quos adortus fueris hostium
sed praecipue internecio francorum ut illi quoque milites uestri
qui per errorem nebulosi ut paulo ante dixi maris abiuncti ad
oppidum londiniense peruenerant quidquid ex mercennaria illa
multitudine barbarorum proelio superfuerat cum direpta ciuitate
fugam capessere cogitarent passim tota urbe confecerint et non
solum prouincialibus uestris in caede hostium dederint salutem
sed etiam in spectaculo uoluptatem  o uictoria multiiuga et
innumerabilium triumphorum qua britanniae restitutae qua
francorum uires penitus excisae qua multis praeterea gentibus
in coniuratione illius sceleris deprehensis imposita est
necessitas obsequendi qua denique ad perpetuam quietem maria
purgata sunt  gloriare tu uero caesar inuicte alium te
orbem terrarum repperisse qui romanae potentiae gloriam
restituendo naualem addidisti imperio terris omnibus maius
elementum  confecisti inquam bellum caesar inuicte quod
cunctis impendere prouinciis uidebatur tamque late uagari et
flagrare poterat quam late omnis oceanus et mediterranei sinus
adluunt

  neque enim si metu uestri lues illa solis britanniae
uisceribus intabuit idcirco nescimus quanto se alia furore
iactasset si fiduciam peruagandi qua patebat habuisset 
nullo siquidem certo fine montium aut fluminum terminabatur quem
dispositae limitis custodiae tuerentur sed ubique uanis licet
ob uirtutem felicitatemque uestram magnis tamen terroribus
imminebat qua iacent maria quaque uenti ferunt  recursabat
quippe in animos illa sub diuo probo paucorum ex francis
captiuorum incredibilis audacia et indigna felicitas qui a ponto
usque correptis nauibus graeciam asiamque populati nec impune
plerisque libyae litoribus appulsi ipsas postremo naualibus
quondam uictoriis nobiles ceperant syracusas et immenso itinere
peruecti oceanum qua terras inrumpit intrauerant atque ita
euentu temeritatis ostenderant nihil esse clausum piraticae
desperationi quo nauigiis pateret accessus  itaque hac
uictoria uestra non britannia solum seruitute est liberata sed
omnibus nationibus securitas restituta quae maritimo usu tantum
in bello adire periculi poterant quantum in pace commodi
consequuntur  nunc secura est ut de latere gallico taceam
quamuis paene conspicuis litoribus hispania nunc italia nunc
africa nunc omnes usque ad maeotias paludes perpetuis curis
uacant gentes  nec idcirco minoribus gaudiis feruntur dempti
periculi merito quod experiundi necessitate caruerunt sed hoc
ipsum et in administratione uel prouidentiae uestrae et in
refectione fortunae impensius gratulantur quod tanta illa uis
nauticae rebellionis in uestigiis suis concidit  atque ipsam
britanniam quae sedem tam diuturno sceleri praebuisset constat
uictoriam uestram sola sui restitutione sensisse

  merito igitur statim atque ad litus illud exoptatus olim
uindex et liberator appuleras obuius sese maiestati tuae
triumphus effudit exsultantesque gaudio britanni cum coniugibus
ac liberis obtulerunt non te ipsum modo quem ut caelo delapsum
intuebantur sed etiam nauis illius quae tuum numen aduexerat
uela remigiaque uenerantes paratique te ingredientem stratis
sentire corporibus  nec mirum si tanto gaudio ferebantur post
tot annorum miserrimam captiuitatem post uiolatas coniuges
post liberorum turpe seruitium tandem liberi tandemque romani
tandem uera imperii luce recreati  siquidem praeter illam
clementiae uestrae pietatisque famam quae communi gentium uoce
celebratur in ipso caesar tuo uultu uidebant omnium signa
uirtutum in fronte grauitatis in oculis lenitatis in rubore
uerecundiae in sermone iustitiae  quae singula ut
respectantes agnouerant laetitiae clamoribus concinebant uobis
se uobis liberos suos uestris liberis omnis generis sui
posteros deuouebant

  nos quidem certe o perpetui parentes et domini generis
humani hoc a dis immortalibus omni uotorum nuncupatione
deposcimus ut liberi nepotesque nostri et si qua omnibus
saeculis erit duratura progenies cum uobis tum etiam his quos
educatis atque educabitis dedicentur quid enim melius posteris
nostris optare possumus quam quo fruimur ipsi  tenet uno
pacis amplexu romana res publica quidquid uariis temporum uicibus
fuit aliquando romanum et illa quae saepe ueluti nimia mole
diffluxerat magnitudo tandem solido cohaesit imperio  nihil
ex omni terrarum caelique regione non aut metu quietum est aut
armis domitum aut pietate deuinctum et ex aliis quidem partibus
aliqua restant quae si uoluntas uel ratio rerum desiderent
possitis adquirere ultra oceanum uero quid erat praeter
britanniam  quae a uobis ita recuperata est ut illae quoque
nationes terminis eiusdem insulae cohaerentes uestris nutibus
obsequantur  nulla progrediendi causa superest nisi si quod
natura uetuit fines ipsius quaerantur oceani omnia inquam
inuictissimi principes uestra sunt quae digna sunt uobis et
inde est quod consulere singulis aequaliter licet cum uniuersa
teneatis

  itaque sicuti pridem tuo diocletiane auguste iussu
deserta thraciae translatis incolis asia compleuit sicut postea
tuo maximiane auguste nutu neruiorum et treuirorum arua
iacentia laetus postliminio restitutus et receptus in leges
francus excoluit ita nunc per uictorias tuas constanti caesar
inuicte quidquid infrequens ambiano et bellouaco et tricassino
solo lingonicoque restabat barbaro cultore reuirescit  quin
etiam illa cuius nomine mihi peculiariter gratulandum
deuotissima uobis ciuitas aeduorum ex hac britannicae facultate
uictoriae plurimos quibus illae prouinciae redundabant accepit
artifices et nunc exstructione ueterum domorum et refectione
operum publicorum et templorum instauratione consurgit nunc sibi
redditum uetus illud romanae fraternitatis nomen existimat cum
te rursus habeat conditorem  dixi caesar inuicte prope
plura quam potui sed pauciora quam debui ut iustissima mihi
causa sit propitio numine tuo et nunc desinendi et saepe dicendi


 ix iu eumenii pro instaurandis scholis oratio  

  certum habeo uir perfectissime non quidem te qui semper
in omni genere dicendi maxima facultate uiguisti sed
circumstantium plerosque mirari quod ego qui ab ineunte
adulescentia usque in hunc diem numquam isto in loco dixerim et
quantulumcumque illud est quod labore ac diligentia uideor
consecutus exercere priuatim quam in foro iactare maluerim nunc
demum sero quodam tirocinio ad insolitum mihi tribunal adspirem
 a quo ego me fateor quamquam mihi sedes ista iustitiae et
ad agendum et ad dicendum amplissima uideretur diffisum tamen
ingenio meo antehac afuisse et hoc ipso in tempore quamuis
diuersissimum a contentione litium genus orationis habiturum
conscientiae trepidatione reuocari

  ne quid igitur aut opinioni hominum dubium relinquam aut
interpretationi ex hac postulatione quam de restituendis patriae
meae maenianis mihi sumendam potius quam cuiquam delegandam
putaui maius de me aliquid quam posse me sentio uidear
promittere  contestatum esse initio dicendi apud audientes
uolo temporarium me dicendi munus atque id ipsum meis studiis
peculiariter commodare non ad incognitam mihi sectam forensium
patronorum alienae laudis cupiditate transire  neque enim
tanta me aut neglegentia aut confidentia tenet ut nesciam quanta
sit inter hanc aciem fori et nostra illa secreta studiorum
exercitia diuersitas ibi armantur ingenia hic proeliantur ibi
prolusio hic pugna committitur  hic plerumque uelut sudibus
et saxis illic semper telis splendentibus dimicatur hic sudore
et quasi puluere sordidus illic insignis ornatu laudatur orator
ut si uterque experiundi causa officia commutent alium quidam
tubarum sonus et strepitus armorum alium quaedam triumphi
scaena deterreat

  scio haec inquam haec uir perfectissime neque me
sciens fallo et idcirco tantum abest ut me relictis docendi
praecipiendique rationibus aptum atque idoneum putem ut hoc
ipsum quod uel uno die atque una de re in foro dicam ueniam
magis possim sperare quam gloriam  quamquam in hac oratione
uir perfectissime loci tantummodo insolentia non dicendi
nouitate perturber siquidem id postulo quod non modo
contradicendo nemo audeat impedire sed omnes potius quibus
diuina principum liberalitas quibus urbis istius restitutio
quibus optimarum artium celebratio grata atque iucunda est summo
gaudio et fauore suscipiant ut maenianae illae scholae quondam
pulcherrimo opere et studiorum frequentia celebres et inlustres
iuxta cetera quae instaurantur opera ac templa reparentur 
ita quantum mihi trepidationis adfert locus tantum releuat causa
dicendi  quam quidem ego uir perfectissime duas in partes
arbitror diuidendam ut prius disseram quam sit ex usu et officio
opus illud ad pristinam magnificentiam reformari deinde qua
ratione id possit sine sumptu publico ex largitione quidem
principum maximorum sed tamen cum aliquo meo erga patriam studio
et amore procedere

  ante omnia igitur uir perfectissime diuinae imperatorum
caesarumque nostrorum prouidentiae singularique in nos
beniuolentiae huius quoque operis instauratione parendum est qui
ciuitatem istam et olim fraterno populi romani nomine gloriatam
et tunc demum grauissima clade perculsam cum latrocinio
bagaudicae rebellionis obsessa auxilium romani principis
inuocaret non solum pro admiratione meritorum sed etiam pro
miseratione casuum attollere ac recreare uoluerunt ipsamque
ruinarum eius magnitudinem immortalibus liberalitatis suae
monimentis dignam iudicauerunt ut tanto esset inlustrior gloria
restitutorum quanto ipsa moles restitutionis immanior  itaque
maximas pecunias et totum si res poscat aerarium non templis
modo ac locis publicis reficiundis sed etiam priuatis domibus
indulgent  nec pecunias modo sed etiam artifices transmarinos
et ex amplissimis ordinibus prouinciarum incolas nouos et
deuotissimarum hiberna legionum quarum inuicta robora ne in his
quidem quae nunc cum maxime gerunt bellis requirunt ut commodis
nostris studio gratiae hospitalis operentur et resides aquas et
nouos amnes ueluti aridis fessae urbis uisceribus infundant

  ex quo manifestum est eos qui coloniam istam tot tantisque
opibus totius imperii erigere atque animare statuerunt uel
praecipue sedem illam liberalium litterarum uelle reparari cui
peculiarem frequentiam honestissimae iuuentutis inlustrato
studiorum honore prouiderint  cui enim umquam ueterum
principum tantae fuit curae ut doctrinae atque eloquentiae studia
florerent quantae his optimis et indulgentissimis dominis
generis humani  quos ego quod ad uotum pietatemque pertinet
liberorum nostrorum parentes appellare non dubito qui
nobilissimam istam indolem galliarum suarum interitu summi
doctoris orbatam respicere dignati suo potissimum iudicio
praeceptorem ei moderatoremque tribuerunt et inter illas
imperatorias dispositiones longe maioribus summae rei publicae
gubernandae prouisionibus occupatas litterarum quoque habuere
dilectum  neque aliter quam si equestri turmae uel cohorti
praetoriae consulendum foret quem potissimum praeficerent sui
arbitrii esse duxerunt ne hi quos ad spem omnium tribunalium aut
interdum ad stipendia cognitionum sacrarum aut fortasse ad ipsa
palatii magisteria prouehi oporteret ueluti repentino nubilo in
mediis adulescentiae fluctibus deprehensi incerta dicendi signa
sequerentur

  in quo ego uir perfectissime nihil laudi meae tribuo
sed domini nostri constantii uere principis iuuentutis
incredibilem erga iuuentutem galliarum suarum sollicitudinem
atque indulgentiam mirari satis nequeo  qui honorem
litterarum hac quoque dignatione cumulauit ut me filio potius meo
ad pristina mea studia aditum molientem ipsum iusserit
disciplinas artis oratoriae retractare et hoc ipsi palatio
parentis sui munus inuexerit ut mediocrem quidem pro ingenio meo
naturaque uocem caelestia tamen uerba et diuina sensa principum
prolocutam ab arcanis sacrorum penetralium ad priuata musarum
adyta transtulerit  non utique quia mihi quem quod sine
inuidia dixerim tanta dignatione respicit quanta pro summis
honoribus debet sufficere sapienti uellet aliquid imposita ista
professione detrahere sed ut professioni ipsi ex eo honore quem
gessi adderet dignitatem  cui igitur est dubium quin diuina
illa mens caesaris quae tanto studio praeceptorem huic conuentui
iuuentutis elegit etiam locum exercitiis illius dedicatum
instaurari atque exornari uelit cum omnes omnium rerum
sectatores atque fautores parum se satisfacere uoto et
conscientiae suae credant si non ipsarum quas appetunt gloriarum
templa constituant

  inde est quod atheniensis humanitas aram misericordiae
instituit quod romani ducis animi magnitudo templum uirtutis et
honoris  quarum enim artium siue animi adfectionum magnis
hominibus ingeneratus ardor fuerit earum etiam consecrata
exsistere ad posteros monimenta uoluerunt  aedem herculis
musarum in circo flaminio fuluius ille nobilior ex pecunia
censoria fecit non id modo secutus quod ipse litteris et summi
poetae amicitia duceretur sed quod in graecia cum esset
imperator acceperat heraclen musageten esse id est comitem
ducemque musarum idemque primus nouem signa hoc est omnium
camenarum ex ambraciensi oppido translata sub tutela fortissimi
numinis consecrauit ut res est quia mutuis opibus et praemiis
iuuari ornarique deberent musarum quies defensione herculis et
uirtus herculis et uoce musarum

  credo igitur tali caesar herculius et aui herculis et
herculii patris instinctu tanto studium litterarum fauore
prosequitur ut non minus ad prouidentiam numinis sui existimet
pertinere bene dicendi quam recte faciendi disciplinas  et
pro diuina intellegentia mentis aeternae sentiat litteras omnium
fundamenta esse uirtutum utpote continentiae modestiae
uigilantiae patientiae magistras quae uniuersa cum in
consuetudinem tenera aetate uenerunt ad omnia deinceps officia
uitae et ad ipsa quae diuersissima uidentur militiae atque
castrorum mania conualescunt  ideoque his omnis industriae
atque omnis laudis nutricibus aut ut uerius loquar matribus cum
praeceptorem caesar herculius declarare dignatus sit necesse
est etiam sedem propriam cupiat reformari ut cum ad antiquam
firmitatem cultumque reparata sit multo hic iustius et uerius
nuncupetur aedes herculis atque musarum

  et sane uir perfectissime interest etiam gloriae quam
tanti principes tot uictoriis ac triumphis merentur ut ingenia
quae canendis eorum uirtutibus excoluntur non intra priuatos
parietes sed in publica ostentatione et in ipso urbis istius ore
uegetentur  quid autem magis in facie uultuque istius
ciuitatis situm est quam haec eadem maeniana in ipso transitu
aduenientium huc inuictissimorum principum constituta qui cum se
occursu laetae iuuentutis adfici non solum liberalitate quam
ipsi tribuunt sed etiam litteris quibus me ad institutionem eius
cohortantur ostendant quanto plus capient uoluptatis cum
reparatum uideant ipsum conciliabulum iuuentutis  ad hoc uir
perfectissime opus istud reddit inlustrius et cum ipsorum
caesarum tum etiam omnium hominum adspectui promptius quod
praecipuo est loco positum quasi inter ipsos oculos ciuitatis
inter apollinis templum atque capitolium  quo magis est etiam
sacrosancta sedes utriusque lateris ueneranda confinio utriusque
late numinis instauranda respectu ne fana longe omnium in hac
urbe pulcherrima labes media deformet praesertim cum mihi
uideatur ipse ille qui maeniana haec primus exstruxit idcirco ea
illic potissimum conlocasse ut ueluti cognato uicinorum sibi
numinum tenerentur amplexu cum augustissima tecta litteris
dedicata inde athenarum conditrix minerua conspiceret hinc
apollo medius camenarum

  igitur ibi maxime et oportet et fas est exercere
iuuentutis ingenia ubi tam propinqua sunt numina amica
doctrinae ubi ex proximo iuuat mens diuina sapientiam et
carminum deus uocem et uerecundiam uirgo perpetua et prouidentiam
praescius futurorum  ibi adulescentes optimi discant nobis
quasi sollemne carmen praefantibus maximorum principum facta
celebrare quis enim melior usus est eloquentiae ubi ante aras
quodammodo suas iouios herculiosque audiant praedicari iuppiter
pater et minerua socia et iuno placata  satis me uerborum
fecisse arbitror uir perfectissime de eo quod mihi ad dicendum
prius constitueram quam sit ex usu atque officio instaurari opus
illud studiis quibus optimi principes maxime fauent dedicatum
in ipsa ciuitatis fronte positum celeberrimis templis utrimque
coniunctum

  nunc quod in secundum eundemque locum distuli
quemadmodum id sine sumptu publico et cum laude sacrae
largitionis fieri possit ostendam  salarium me liberalissimi
principes ex huius rei publicae uiribus in sescenis milibus
nummum accipere iusserunt non quoniam non amplius tribuere
commodis meis uellent in quem multo maiora et prius et postea
praemia contulerunt sed ut trecena illa sestertia quae sacrae
memoriae magister acceperam in honore priuati huius magisterii
addita pari sorte geminarent  hoc ego salarium quantum ad
honorem pertinet adoratum accipio et in accepti ratione
perscribo sed expensum referre patriae meae cupio et ad
restitutionem huius operis quoad usus poposcerit destinare
cuius uoluntatis meae ratio etsi adserenda non est tamen sub hac
tua humanitate et circumstantium exspectatione qua me audiri
sentio aliquatenus prosequenda est

  nam primum omnium in hoc ego maximos censeo fructus
praemiorum ut digni quibus tribuantur habeamur siquidem ipse
usus pecuniae bonis malisue artibus partae promiscuus et uilis
est honestis uero rationibus posse adquirere summum etiamsi
quaestum remiseris lucrum est  neque enim syrus mercator aut
deliacus aut indicus ad uberrima ista compendia laudis adspirat
sed rarae atque inter paucissimos opes sunt contentae meritis
conscientiae quippe hoc ipso praemii gloria continetur ne id
cupiditate quaerendi adfectasse uideamur quod hoc uno adsequi
possumus si pro accepto ducamus oblatum ut industriae sit ad
sumendi copiam peruenire potuisse continentiae praeterisse

  an si fortissimi uiri in sacris certaminibus summo labore
atque etiam uitae periculo solam uocem praeconis et coronae
testimonium petunt ego uerba illa diuina caelestesque litteras
quibus mihi tanti principes instituendam iuuentutem commendare
dignati sunt non ultra omnium uocum potentiam uenerabundus
accipiam non ultra omnes laureas colam  quas ego uir
perfectissime  tamenetsi hanc quoque mihi ueniam tribuas
oportet neque enim fas ipsius epistulae sacrae commemorationem
solam sine obsequio recitationis inducere ut ea perlecta magis
eluceat quantum me studium par sit impendere non ipsis modo
litteris sed etiam et templis ac sedibus litterarum

  exemplar sacrae epistulae merentur et galli
nostri ut eorum liberis quorum uita in augustodunensium oppido
ingenuis artibus eruditur et ipsi adulescentes qui hilaro
consensu meum constantii caesaris ex italia reuertentis suscepere
comitatum ut eorum indoli consulere cupiamus  proinde quod
aliud praemium his quam illud conferre debemus quod nec dare
potest nec eripere fortuna  unde auditorio huic quod uidetur
interitu praeceptoris orbatum te potissimum praeficere
debuimus cuius eloquentiam et grauitatem morum ex actus nostri
habemus administratione compertam  saluo igitur priuilegio
dignitatis tuae hortamur ut professionem oratoriam repetas atque
in supra dicta ciuitate quam non ignoras nos ad pristinam
gloriam reformare ad uitae melioris studium adulescentium
excolas mentes nec putes hoc munere ante partis aliquid tuis
honoribus derogari cum honesta professio ornet potius omnem quam
destruat dignitatem  denique etiam salarium te in sescenis
milibus nummum ex rei publicae uiribus consequi uolumus ut
intellegas meritis tuis etiam nostram consulere clementiam uale
eumeni carissime nobis

  ita non uidetur tibi uir perfectissime hac tantorum
principum exhortatione non solum meus ex otio iacens ad pristinas
artes animus attolli uerum etiam ipsi quodammodo ueterum
scholarum parietes et tecta consurgere  quod enim tantum
carmen amphioni quae tanta plectro fidibusque dulcedo quam
secuta quondam saxa perhibentur ut ducentibus subuecta modulis
et ad interualla carminum resistentia sponte murum uelut arte
construerent quanta in his imperatorum et caesarum litteris
inest ad omnes animorum impetus effectusque rerum ciendos uis
atque permotio  qui quod iubere possunt suadere dignantur et
cum uel tacitas eorum ac uultu tenus significatas uoluntates
summi patris sequatur auctoritas cuius nutum promissionem
confirmantis totius mundi tremor sentit ipsi tamen ultro
imperandi potestatem cohortandi humanitate conciliant  quin
etiam laudibus incitant grauitatem morum dicendi facultatem sibi
probatam et cognitam praedicantes palatini honoris priuilegium
oratoriae professioni saluum et incolume seruantes  quibus
ego diuinae benignitatis inlecebris etiamsi omni sensu ante
caruissem ad quamuis profecto intellegentiam mouerer ac ducerer
siquidem tantos principes unum hominem tanta laude decorare non
est oratorem admonere sed facere

  quid igitur mihi cum numerata pecunia immo quid cum
ullis opibus aut midae regis aut croesi aut ipsius qui auro
dicitur fluxisse pactoli cum diuina haec testimonia omnibus
diuitiis atque ipsis deorum praemiis anteponam  nisi forte
pythiados illius excellentem socratis sapientiam uaticinatae aut
magnificentius carmen uidetur aut uerius quam quod iouii
herculiique pronuntiant quorum ne nutus quidem possunt non modo
dicta reuocari  quamobrem ut dixi uir perfectissime
sescena illa quantum ad honorem spectat accipi oportet re
autem atque usu delego patriae et ipsi potissimum operi in quo
studia nostra celebranda sunt  uideor enim mihi id quod
sacris litteris continetur ut saluo honoris mei priuilegio
doceam hoc manifestius atque inlustrius retenturus ut me dignum
talibus aeternorum principum iudiciis probem amore rei publicae
 equidem ipsos patriae deos testor tanto me ciuitatis istius
amore flagrare ut quocumque oculos circumtuli ad restitutionem
operum singulorum ita gaudio ferar ut spiritum identidem meum pro
illorum salute deuoueam quorum iussu opibusque reparantur 
sed tamen hoc quod mihi ornandae professionis meae causa tributum
est huic me praecipue sentio debere monimento

  etenim si bello parta marti dicantur si mari quaesita
neptuno si messes cereri si mercurio lucra libantur si item
rerum omnium commoda ad cultum referuntur auctorum ubi fas est
docendi praemia consecrare nisi in sede dicendi  
praesertim cum mihi ultra communem cum ceteris studiorum
religionem etiam proprius quidam sit erga maeniana illa ex
maiorum meorum recordatione dilectus  quamuis enim ante
ingressum pueritiae meae intermissa fuerit eorum exercendi studii
frequentatio tamen illic auum quondam meum docuisse audio
hominem athenis ortum romae diu celebrem mox in ista urbe
perspecto et probato hominum amore doctrinae atque huius ipsius
operis ueneratione detentum  cuius ego locum in quo ut
referunt maior octogenario docuit si ab isto uenerabili sene
te glauce appello praesentem quem uidemus non ciuitate
atticum sed eloquio recoli ornarique perfecero ipsum mihi
uidebor ad uitam tali professionis suae successione reuocasse
 quod quidem ego meum erga honorem domus ac familiae meae
studium non confiterer uir perfectissime nisi si ipsis
imperatoribus caesaribusque nostris gratum esse confiderem ut
publicam eorum in restituendo orbe pietatem pro suo quisque captu
in renouandis suorum uestigiis aemuletur

  quis enim nunc sit animo tam humili tam abiecto tam ab
omni appetitione laudis alieno ut non et quantulamcumque memoriam
suorum excitare et sibi aliquid secundae opinionis cupiat
adquirere cum uideat omnia quae priorum labe conciderant hac
felicitate saeculi resurgentia tot urbes diu siluis obsitas
atque habitatas feris instaurari moenibus incolis frequentari
 quod in aegaeo mari semel contigit ut quae operta fluctibus
uagabatur repente insula delos exsisteret eius nunc simile tot
orientibus undique ciuitatibus tot insulis ad humanos cultus
quasi renascentibus euenire  nisi forte non grauior
britanniam ruina depresserat quam si superfuso tegeretur oceano
quae profundissimo poenarum gurgite liberata ad conspectum
romanae lucis emersit aut haec ipsa quae modo desinit esse
barbaria non magis feritate francorum uelut hausta desiderat quam
si eam circumfusa flumina et mare adluens operuisset  nam
quid ego alarum et cohortium castra percenseam toto rheni et
histri et euphrates limite restituta qua ueris autumniue
clementia tot manu positae arbores conualescunt quo calore solis
tot depressae imbribus segetes resurgunt quot ubique muri uix
repertis ueterum fundamentorum uestigiis excitantur  adeo ut
res est aurea illa saecula quae non diu quondam saturno rege
uiguerunt nunc aeternis auspiciis iouis et herculis renascuntur

  sed enim uir perfectissime inter omnia quae uirtute
principum ac felicitate recreantur sint licet fortasse alia
magnitudine atque utilitate potiora nihil est tamen admirabilius
hac liberalitate quam fouendis honorandisue litterarum studiis
impartiunt  quippe ut initio dixi nulli umquam antehac
principes pari cura belli munia et huiusmodi pacis ornamenta
coluerunt  diuersissimus enim ad utramque sectam deflexus
est dispar natura mentium et discrepans in electione iudicium
ipsorum denique utrisque artibus praesidentium numinum dissoni
monitus habitusque dissimiles  quo magis horum noua et
incredibilis est uirtus et humanitas qui inter tanta opera
bellorum ad haec quoque litterarum exercitia respiciunt atque
illum temporum statum quo ut legimus romana res plurimum terra
et mari ualuit ita demum integrare putant si non potentia sed
etiam eloquentia romana reuirescat

  detur ergo uir perfectissime illa mihi ab optimis
uirtutum omnium dominis tributa largitio huic operi doctrinae
atque eloquentiae dedicato ut quemadmodum cetera uitae nostrae
commoda apud auxiliatores eorum deos colimus ita singularem
eorundem erga litteras dignationem in antiqua litterarum sede
celebremus  uideat praeterea in illis porticibus iuuentus et
cotidie spectet omnes terras et cuncta maria et quidquid
inuictissimi principes urbium gentium nationum aut pietate
restituunt aut uirtute deuincunt aut terrore deuinciunt 
siquidem illic ut ipse uidisti credo instruendae pueritiae
causa quo manifestius oculis discerentur quae difficilius
percipiuntur auditu omnium cum nominibus suis locorum situs
spatia interualla descripta sunt quidquid ubique fluminum oritur
et conditur quacumque se litorum sinus flectunt qua uel ambitu
cingit orbem uel impetu inrumpit oceanus

  ibi fortissimorum imperatorum pulcherrimae res gestae per
diuersa regionum argumenta recolantur dum calentibus semperque
uenientibus uictoriarum nuntiis reuisuntur gemina persidos
flumina et libyae arua sitientia et conuexa rheni cornua et nili
ora multifida  dumque sibi ad haec singula intuentium animus
adfingit aut sub tua diocletiane auguste clementia aegyptum
furore posito quiescentem aut te maximiane inuicte perculsa
maurorum agmina fulminantem aut sub dextera tua domine
constanti batauiam britanniamque squalidum caput siluis et
fluctibus exserentem aut te maximiane caesar persicos arcus
pharetrasque calcantem  nunc enim nunc demum iuuat orbem
spectare depictum cum in illo nihil uidemus alienum  habes
uir perfectissime studii ac uoti mei professionem abs te peto
ut eam litteris tuis apud sacras aures prosequi non graueris
siquidem maximus ac paene solus fructus est recta cupientium ut
uoluntas eorum ad diuinam tantorum principum scientiam
perferatur


 x ii mamertini panegyricus dictus maximiano et diocletiano  

  cum omnibus festis diebus sacratissime imperator debeat
honos uester diuinis rebus aequari tum praecipue celeberrimo
isto et imperantibus uobis laetissimo die ueneratio numinis tui
cum sollemni sacrae urbis religione iungenda est  uerum est
enim profecto quod de origine illius ciuitatis accepimus primam
in ea sedem numinis uestri sanctum illud uenerandumque palatium
regem aduenam condidisse sed herculem hospitem consecrasse 
neque enim fabula est de licentia poetarum nec opino de fama
ueterum saeculorum sed manifesta res et probata sicut hodieque
testatur herculis ara maxima et herculei sacri custos familia
pinaria principem illum tui generis ac nominis pallantea moenia
adisse uictorem et parua tunc licet regia summa tamen religione
susceptum futurae maiestatis dedisse primordia ut esse posset
domus caesarum quae herculis fuisset hospitium  iure igitur
hoc die quo immortalis ortus dominae gentium ciuitatis uestra
pietate celebratur tibi potissimum imperator inuicte laudes
canimus et gratias agimus quem similitudo ipsa stirpis tuae ac
uis tacita naturae ad honorandum natalem romae diem tam liberalem
facit ut urbem illam sic colas conditam quasi ipse condideris
 re uera enim sacratissime imperator merito quiuis te
tuumque fratrem romani imperii dixerit conditores estis enim
quod est proximum restitutores et sit licet hic illi urbi
natalis dies quod pertinet ad originem populi romani uestri
imperii primi dies sunt principes ad salutem

  quare si nunc romae omnes magistratus et pontifices et
sacerdotes iuxta parentes urbis et statores deos herculis templa
uenerantur quia partam aliquando ex uictoria praedam a flumine
hibero et conscio occidui solis oceano ad pabula tyrrhena
compulerit et in palatino iugo uenturo tibi reliquerit uestigia
quanto tandem studio nos hic conuenit qui te praesentem intuemur
deum toto quidem orbe uictorem sed nunc cum maxime in eadem
occidentis plaga non pastorem trino capite deformem sed prodigium
multo taetrius opprimentem quidquid spiritus et uocis habeamus
omne id in laudibus tuis non occupare modo sed si res poscat
absumere  unde igitur ordiar commemorabo nimirum patriae
tuae in rem publicam merita quis enim dubitat quin multis iam
saeculis ex quo uires illius ad romanum nomen accesserint
italia quidem sit gentium domina gloriae uetustate sed pannonia
uirtute  an diuinam generis tui originem recensebo quam tu
non modo factis immortalibus sed etiam nominis successione
testaris  an quemadmodum educatus institutusque sis
praedicabo in illo limite illa fortissimarum sede legionum
inter discursus strenuae iuuentutis et armorum sonitus tuis
uagitibus obstrepentes  finguntur haec de ioue sed de te
uera sunt imperator an tuas res gestas enumerare conabor quae
te prima signa imperatoriis auspiciis inaugurarint quae castra
dominum habitura susceperint quae bella diduxerint quae
uictoriae auxerint  ibo scilicet uirtutis tuae uestigiis
colligendis per totum histri limitem perque omnem qua tendit
euphraten et ripas peragrabo rheni et litus oceani  sed qui
uelit omnia ista complecti saecula sibi optare debet et
innumerabiles annos et quantam tu mereris aetatem

  faciam igitur compendio orationis meae sed damno
uoluntatis quod huic tempori maxime congruit omittam cetera et
potissimum illud adripiam quod multis fortasse mirum uidebitur
et tamen re ipsa uerissimum est te cum ad restituendam rem
publicam a cognato tibi diocletiani numine fueris inuocatus plus
tribuisse beneficii quam acceperis neque enim specie tenus ac
nomine fortuna imperii consideranda est  trabeae uestrae
triumphales et fasces consulares et sellae curules et haec
obsequiorum stipatio et fulgor et illa lux diuinum uerticem
claro orbe complectens uestrorum sunt ornamenta meritorum
pulcherrima quidem et augustissima  sed longe illa maiora
sunt quae tu impartito tibi imperio uice gratiae rettulisti
admittere in animum tantae rei publicae curam et totius orbis
fata suscipere et oblitum quodammodo sui gentibus uiuere et in
tam arduo humanarum rerum stare fastigio ex quo ueluti terras
omnes et maria despicias uicissimque oculis ac mente conlustres
ubi sit certa serenitas ubi dubia tempestas qui iustitiam
uestram iudices aemulentur qui uirtutis uestrae gloriam duces
seruent  accipere innumerabiles undique nuntios totidem
mandata dimittere de tot urbibus et nationibus et prouinciis
cogitare noctes omnes diesque perpeti sollicitudine pro omnium
salute transigere

  haec omnia cum a fratre optimo oblata susceperis tu
fecisti fortiter ille sapienter  neque enim cum rei publicae
nauem secundus a puppi flatus impelleret salutarem manum
gubernaculis addidisti sed cum ad restituendam eam post priorum
temporum labem diuinum modo ac ne id quidem unicum sufficeret
auxilium praecipitanti romano nomini iuxta principem subisti
eadem scilicet auxilii opportunitate qua tuus hercules iouem
uestrum quondam terrigenarum bello laborantem magna uictoriae
parte iuuit probauitque se non magis a dis accepisse caelum quam
eisdem reddidisse  an non illud malum simile monstrorum
biformium in hisce terris fuit quod tua caesar nescio utrum
magis fortitudine repressum sit an clementia mitigatum cum
militaris habitus ignari agricolae appetiuerunt cum arator
peditem cum pastor equitem cum hostem barbarum suorum cultorum
rusticus uastator imitatus est  quod ego cursim praetereo
uideo enim te qua pietate es obliuionem illius uictoriae malle
quam gloriam

  quid uero statim uixdum misero illo furore sopito cum
omnes barbarae nationes excidium uniuersae galliae minarentur
neque solum burgundiones et alamanni sed etiam chaibones
erulique uiribus primi barbarorum locis ultimi praecipiti
impetu in has prouincias inruissent quis deus tam insperatam
salutem nobis attulisset nisi tu adfuisses  tu enim diuinae
prouidentiae imperator consilio prius quam ui bellum gerendum
ratus ceteros quidem perduelles quibus ipsa multitudo pestifera
erat ire passus es in profundam famem et ex fame in
pestilentiam mox ad triumphi ornamenta capienda militum
manibus usurus chaibonas tamen erulosque non dignatus pari astu
perdere atque ut interim diuina uirtus tua exercitatione solita
non careret aperto marte atque uno impetu perculisti non
uniuerso ad id proelium usus exercitu sed paucis cohortibus 
quid enim opus erat multitudine cum ipse pugnares ipse omnibus
locis totaque acie dimicares ipse hosti undique et qua
resisteret et qua cederet et qua fugeret occurreres erroremque
aduersariis pariter ac tuis faceres cum neque te barbari unum
putarent neque milites non dico stipatione atque comitatu sed
saltem oculis sequi possent toto quippe proelio ferebare non
aliter quam magnus amnis solet hibernis imbribus auctus et
niuibus passim fluere qua campus est  ita cuncti chaibones
erulique cuncti tanta internecione caesi interfectique sunt ut
exstinctos eos relictis domi coniugibus ac matribus non profugus
aliquis e proelio sed uictoriae tuae gloria adnuntiaret

  transeo innumerabiles tuas tota gallia pugnas atque
uictorias quae enim tot tantisque rebus sufficiat oratio 
illum tamen primum consulatus tui auspicalem diem tacitus
praeterire nullo modo possum quo tu solus omnium consecutus es
ut quod tempus antea incipiendis tantummodo rebus aptum
uidebatur tunc primum potuerit sufficere peragendis unoque sol
curriculo suo eoque breuissimo et officia te consulis inchoantem
uideret et opera imperatoris implentem  uidimus te caesar
eodem die pro re publica et uota suscipere et conuicta debere
quod enim optaueras in futurum fecisti continuo transactum ut
mihi ipsa deorum auxilia quae precatus eras praeuenisse uidearis
et quidquid illi promiserant ante fecisse uidimus te caesar
eodem die et in clarissimo pacis habitu et in pulcherrimo
uirtutis ornatu  bona uenia deum dixerim ne iuppiter quidem
ipse tanta celeritate faciem caeli sui uariat quam facile tu
imperator togam praetextam sumpto thorace mutasti hastam posito
scipione rapuisti a tribunali temet in campum a curuli in
equum transtulisti et rursus ex acie cum triumpho redisti
totamque hanc urbem repentina tua in hostes eruptione sollicitam
laetitia et exsultatione et aris flagrantibus et sacrificis
odoribus et accensis numini tuo implesti  ita utroque
illius diei supremo tempore bis diuina res pari religione
celebrata est ioui dum pro futuris uouetur tibi dum pro
uictoria soluitur

  tale igitur auspicium illius anni quid sequebatur nisi
nouum aliquid et ingens miraculum  quod autem maius euenire
potuit illa tua in germaniam transgressione qua tu primus
omnium imperator probasti romani imperii nullum esse terminum
nisi qui tuorum esset armorum  atqui rhenum antea uidebatur
ipsa sic natura duxisse ut eo limite romanae prouinciae ab
immanitate barbariae uindicarentur  ecquis umquam ante uos
principes non gratulatus est gallias illo amne muniri quando non
cum summo metu nostro rheni alueum minuit diu serena tempestas
quando non cum securitate nostra illius diluuia creuerunt 
credo itidem opimam illam fertilemque syriam uelut amplexu suo
tegebat euphrates ante quam diocletiano sponte se dederent regna
persarum uerum hoc iouis sui more nutu illo patrio quo omnia
contremescunt et maiestate uestri nominis consecutus est  tu
autem imperator inuicte feras illas indomitasque gentes
uastatione proeliis caedibus ferro ignique domuisti herculei
generis hoc fatum est uirtuti tuae debere quod uindicas exinde
igitur soluto animo ac libero sumus  licet rhenus arescat
tenuique lapsu uix leues calculos perspicuo uado pellat nullus
inde metus est quidquid ultra rhenum prospicio romanum est

  sic illa quondam romanae potentiae diu aemula et inimica
carthago a p scipione deuicta est cum is traiecto in africam
exercitu hannibalem ab italiae uastatione reuocauit  audieras
hoc imperator an ipse per te diuina tua mente perspexeras ita
demum hostes funditus posse subuerti si in propriis sedibus
uincerentur nec praedam modo quam cepissent amitterent sed ipsi
coniuges et liberos suos et parentes suos et carissima omnia
capta maererent  hoc tu siue cognitum secutus es seu te
auctore fecisti utrumque pulcherrimum est  neque enim
minorem laudem magnarum rerum aemuli quam ipsi merentur auctores
 quin immo quamuis optimum intemptatae rei consilium
fortunae committitur iteratum uero idem atque repetitum ad
certam iudicii gloriam pertinet  ideoque hoc nunc ambo
sacratissime imperator ipso estis scipione potiores quod et tu
africanum et te diocletianus imitatus est

  ingressus est nuper illam quae raetiae est obiecta
germaniam similique uirtute romanum limitem uictoria protulit
adeo numini illius simpliciter amanterque quidquid pro hisce
terris feceras rettulisti cum ex diuersa orbis parte coeuntes
inuictas dexteras contulistis adeo fidum illud fuit fraternumque
conloquium  in quo uobis mutua praebuistis omnium exempla
uirtutum atque inuicem uos quod fieri iam posse non uidebatur
auxistis ille tibi ostendendo dona persica tu illi spolia
germanica  sed neque illum uirtutes tuae bellicae a
liberalitate neque te illius opes a bellica uirtute reuocarunt
ambo nunc estis largissimi ambo fortissimi atque hac ipsa
uestri similitudine magis magisque concordes et quod omni
consanguinitate certius est uirtutibus fratres  sic fit ut
uobis tantum imperium sine ulla aemulatione commune sit neque
ullum inter uos discrimen esse patiamini sed plane ut gemini
illi reges lacedaemones heraclidae rem publicam pari sorte
teneatis  quamquam hoc uos meliores et iustiores quod illos
mater astu coegit cum nemini fateretur quem prius edidisset in
lucem pari aetatis auctoritate regnare uos hoc sponte facitis
quos in summis rebus aequauit non uultuum similitudo sed morum

  attamen illos si discrimen sui scire potuissent minus
mirum fuisset exiguam sibi communicasse regionem quam saepe uno
die impiger uiator emensus est uos uero qui imperium non terrae
sed caeli regionibus terminatis tantam uim tantam potestatem
mutuo uobis impartire diuinae profecto immortalisque fiduciae
est quam cupiditas nulla perturbet  et tamen uides
imperator non inuenire me ex omni antiquitate quod comparem
uobis nisi herculeae gentis exemplum  nam ille quidem magnus
alexander iam mihi humilis uidetur indo regi sua regna reddendo
cum tam multi reges imperator uestri clientes sint cum per te
regnum receperit gennoboudes a te uero munus acceperit 
quid enim ille aliud expetiuit ad conspectum tuum cum omni sua
gente ueniendo nisi ut tunc demum integra auctoritate regnaret
cum te maximiane placasset  ostendit ille te identidem ut
audio popularibus suis et intueri diu iussit et obsequia
discere cum tibi ipse seruiret  hoc eodem modo rex ille
persarum numquam se ante dignatus hominem confiteri fratri tuo
supplicat totumque si ingredi ille dignetur regnum suum pandit
 offert interim uaria miracula eximiae pulchritudinis feras
mittit amicitiae nomen impetrare contentus promeretur obsequio

  uestra hoc concordia facit inuictissimi principes ut
uobis tanta aequalitate successuum etiam fortuna respondeat rem
publicam enim una mente regitis neque uobis tanta locorum
diuersitas obest quominus etiam ueluti iunctis dexteris
gubernetis  ita quamuis maiestatem regiam geminato numine
augeatis utilitatem imperii singularis consentiendo retinetis
 quare si non frustra graeci poetae hominibus iustitiam
colentibus repromittunt binos gregum fetus et duplices arborum
fructus nunc omnia gentibus uniuersis gemina debentur quarum
uos domini tam sancte iustitiam et concordiam colitis  tu
quidem certe imperator tantum esse in concordia bonum statuis
ut etiam eos qui circa te potissimo funguntur officio
necessitudine tibi et adfinitate deuinxeris id pulcherrimum
arbitratus adhaerere lateri tuo non timoris obsequia sed uota
pietatis quorum ductu proxime cum felicissimis uestris
auspiciis uterentur lubrica illa fallaxque gens barbarorum ut
merebatur adfecta est  uestra haec imperator uestra laus
est a uobis proficiscitur etiam quod per alios administratur
 ut enim omnia commoda caelo terraque parta licet diuersorum
numinum ope nobis prouenire uideantur a summis tamen auctoribus
manant ioue rectore caeli et hercule pacatore terrarum sic
omnibus pulcherrimis rebus etiam quae aliorum ductu geruntur
diocletianus facem tu tribuis effectum  uestrae inquam
fortunae uestrae felicitatis est imperator quod iam milites
uestri ad oceanum peruenere uictoria iam caesorum in illo litore
hostium sanguinem reciproci fluctus sorbuerunt

  quid nunc animi habet ille pirata cum fretum illud quo
solo mortem suam hucusque remoratus est paene exercitus uestros
uideat ingressos oblitosque nauium refugum mare secutos esse qua
cederet  quam nunc insulam remotiorem quem alium sibi optet
oceanum quo denique pacto effugere poenas rei publicae potest
nisi si haustu terrae deuoretur aut turbine aliquo in deuia saxa
rapiatur  aedificatae sunt ornataeque pulcherrimae classes
cunctis simul amnibus oceanum petiturae neque solum ad
perficiendas eas certatim homines laborarunt sed etiam ad
excipiendas flumina repente creuerunt  toto fere anno
imperator quo tibi opus erat serenitate ut naualia texerentur
ut trabes caederentur ut artificum animi uigerent ut manus ne
torpescerent nullus fere dies imbre foedatus est  hiemps
ipsa temperiem ueris imitata est iam non septentrioni nos
putauimus subiacere sed quasi translatis sideribus aut terris
meridiani caeli clementiam sensimus  fluuius hic noster diu
pluuiarum pabulo carens impatiens erat nauium solam naualibus
tuis materiam deuehebat ecce autem subito cum iam deduci
liburnas oporteret tibi uberes fontes terra submisit tibi
largos imbres iuppiter fudit tibi totis fluminum alueis
oceanus redundauit oceanus  ita in aquas sponte subeuntes
impetum nauigia fecerunt leui modo commota nisu ducentium quorum
ad felicissimum illud exordium magis opus erat nautico carmine
quam labore  facile itaque quiuis intellegit imperator quam
prosperi te successus in re maritima secuturi sint cui iam sic
tempestatum opportunitas obsequatur

  felix igitur talibus roma principibus fas est enim ut
hoc dicendi munus pium unde coepimus terminemus felix inquam
et multo nunc felicior quam sub remo et romulo tuis  illi
enim quamuis fratres geminique essent certauerunt tamen uter
suum tibi nomen imponeret diuersosque montes et auspicia
ceperunt hi uero conseruatores tui sit licet nunc tuum tanto
maius imperium quanto latius est uetere pomerio quidquid homines
colunt nullo circa te liuore contendunt hi cum primum ad te
redeant triumphantes uno cupiunt inuehi curru simul adire
capitolium simul habitare palatium  utere quaeso tuorum
principum utroque cognomine cum non cogaris eligere licet nunc
simul et herculia dicaris et iouia  o quanto nunc imperator
illa ciuitas esset augustior quanto magis hunc natalem suum
diem coleret si uos stipatos uestro senatu in illa capitolini
iouis arce conspiceret quae nunc sine dubio praesentiam uestri
sibi fingit aedes uestrorum numinum frequentando et identidem
sicut a maioribus institutum est inuocando statorem iouem
herculemque uictorem  hoc enim quondam illi deo cognomen
adscripsit is qui cum piratas oneraria naue uicisset ab ipso
audiuit hercule per quietem illius ope uictoriam contigisse
adeo sacratissime imperator multis iam saeculis inter officia
est numinis tui superare piratas

  sed profecto mature ille inlucescet dies cum uos uideat
roma uictores et alacrem sub dextera filium quem ad
honestissimas artes omnibus ingenii bonis natum felix aliquis
praeceptor exspectat cui nullo labore constabit diuinam
immortalemque progeniem ad studium laudis hortari  non
necesse erit camillos et maximos et curios et catones proponere
ad imitandum quin potius uestra illi facta demonstret uos
identidem et semper ostendat praesentes et optimos imperatoriae
institutionis auctores  interim tamen te gentium domina
quoniam hunc optatissimum principem in galliis suis retinet ratio
rei publicae quaesumus si fieri potest ne huic inuideas
ciuitati cui nunc ille similitudinem maiestatis tuae confert
natalem tuum diem celebrando in ea consuetudine magnificentiae
tibi debitae  teque ipsum imperator oramus ut etiam cum uos
totius orbis securitate composita illa imperii uestri mater
acceperit amplexus eius artissimos interdum piis manibus
resoluatis tuque potissimum credo enim hoc idem diocletianum
oriens rogat has prouincias tuas frequenter inlustres et
profundissima licet pace florentes aduentu numinis tui reddas
feliciores  uides imperator quanta uis sit tuorum in nos
caelestium beneficiorum adhuc praesentia tua fruimur et iam
reditum desideramus


 xi iii eiusdem magistri mamertini genethliacus maximiani
augusti  

  omnes quidem homines sacratissime imperator qui
maiestati uestrae laudes canunt et gratias agunt debitum uobis
conantur exsoluere quis enim est qui possit implere sentio
tamen a me hoc praecipue hoc piae uocis officium iure quodam
sacrosancti fenoris postulari ut exspectationem sermonis eius
quem tuis quinquennalibus praeparaueram hac gemini natalis
praedicatione compensem et dicendi munus quod tunc uoti
promissione susceperam nunc religione debiti repraesentem 
uoueram autem sacratissime imperator longe infra spem honoris
eius quem in me contulistis unde enim uel tantam fiduciam mei
gererem uel tam improbe concupiscerem ut optare mihi quantum
iudicio uestro sum consecutus auderem uoueram inquam
potissimum ut me dignatione qua pridem audieras rursus audires
siquidem apud tanti praesentiam numinis hoc ipsum mihi maximum
dicendi praemium uidebatur ut dicerem  gaudeo igitur si fas
est confiteri dilatam esse illam cupiditatem meam neque enim
orationis eius quam composueram facio iacturam sed eam reseruo
ut quinquennio rursus exacto decennalibus tuis dicam quoniam
quidem lustris omnibus praedicandis communis oratio est

  et profecto si non sensus meos dicatorum uobis dierum
proxima quaeque ueneratio sui maiestate praestringit hic mihi
dies uidetur inlustrior magisque celebrandus qui te primus
protulit in lucem  etenim ipsi illi dies quibus imperii
auspicia sumpsistis ob hoc sancti sunt ac religiosi quod tales
declarauerint imperatores at certe uirtutes eas quibus ipsum
ornatis imperium gemini uestri procreauere natales  quos
quidem sacratissime imperator quotiens annis uoluentibus
reuertuntur uestri pariter ac uestrorum numinum reuerentia
colimus  siquidem uos dis esse genitos et nominibus quidem
uestris sed multo magis uirtutibus adprobatis quarum
infatigabiles motus et impetus ipsa uis diuinitatis exercet quae
uos tantis discursibus toto quem regitis orbe deducit ut nos
semper anxios uestri caritate nuper ad libertatem piae
conquestionis impulerit cum itinera uestra ipsis hiberni
solstitii diebus per uicina illa caelo alpium iuga quibus
italiam natura uallauit perque illa saxa et duriorem saxis
niuium densitatem desiderio uestri et amore sequeremur et quam
uirtus uestra non sentit pati uos putaremus iniuriam

  reddidimus tamen rationem sollicitudini nostrae et
inspecta penitus ueritate cognouimus quae causa faciat ut numquam
otio adquiescere uelitis  profecto enim non patitur hoc
caelestis ille uestri generis conditor uel parens nam primum
omnium quidquid immortale est stare nescit sempiternoque motu
se seruat aeternitas  deinde praecipue uestri illi parentes
qui uobis et nomina et imperia tribuerunt perpetuis maximorum
operum actionibus occupantur  ille siquidem diocletiani
auctor deus praeter depulsos quondam caeli possessione titanas et
mox biformium bella monstrorum perpeti cura quamuis compositum
gubernat imperium atque hanc tantam molem infatigabili manu
uoluit omniumque rerum ordines ac uices peruigil seruat 
neque enim tunc tantummodo commouetur cum tonitrua incutit et
fulmina iacit sed etiam si tumultuantia elementorum officia
pacauit nihilominus tamen et fata disponit et ipsas quae tacitae
labuntur auras placido sinu fundit et in aduersa nitentem
impetu caeli rapit solem  itidemque maximiane hercules
tuus mitto quod dum inter homines erat terras omnes et nemora
pacauit urbes dominis crudelibus liberauit etiam caelo dirarum
alitum uolucra tela detraxit etiam terrores inferum abducto
custode compescuit exinde certe nihilominus post adoptionem
caelitum iuuentaeque conubium perpetuus est uirtutis adsertor
omnibusque fortium uirorum laboribus fauet in omni certamine
conatus adiuuat iustiores  his quidem certe diebus quibus
immortalitatis origo celebratur instigat ut uidemus illos a
sacris certaminibus accitos ut pertinaci animositate certandi
multa faciant ipsius similia uictoris  adeo sacratissime
imperator utraque uestra numina semper aliquid agunt agendumue
curant ut iam nobis illa quam pro uobis susceperamus cura
ponenda sit cum non laborare uos sed parentes deos uideamus
imitari cumque praeterea ingenitum illum uobis diuinae mentis
ardorem etiam earum quae primae uos suscepere regionum alacritas
excitarit  non enim in otiosa aliqua deliciisque corrupta
parte terrarum nati institutique estis sed in his prouinciis
quas ad infatigabilem consuetudinem laboris atque patientiae
fracto licet oppositus hosti armis tamen semper instructus limes
exercet in quibus omnis uita militia est quarum etiam feminae
ceterarum gentium uiris fortiores sunt

  ex istis ergo causis stirpis uestrae patriorumque
institutorum illa ueniunt quae saepe miramur interdum etiam pro
amoris impatientia timebamus quod expeditiones uestras numerare
non possumus quod diutius in isdem manere uestigiis dedignamini
quod uos a continuo cursu rerum gerendarum non modo amoenitas
locorum aut nobilitas urbium sed ne ipsa quidem uictoriarum
uestrarum laetitia remoratur  illum modo syria uiderat iam
pannonia susceperat tu modo galliae oppida inlustraueras iam
summas arces monoeci herculis praeteribas ambo cum ad orientem
occidentemque occupari putaremini repente in medio italiae
gremio apparuistis  hos fructus capitis operum maximorum sic
interim meritorum conscientia triumphatis dum triumphos ipsos
semper uincendo differtis quod quaecumque pulcherrima facitis
continuo transitis et ad maiora properatis ut dum uestigia
uestra miramur dumque uos adhuc esse in conspectu putamus iam de
uobis audiamus longinqua miracula  ita omnes prouinciae
uestrae quas diuina celeritate peragrastis ubi sitis uicissim
nesciunt sciunt tamen uos ubique uicisse

  sed de rebus bellicis uictoriisque uestris sacratissime
imperator et multi summa eloquentia praediti saepe dixerunt et
ego pridem cum mihi auditionis tuae diuina dignatio eam copiam
tribuit quantum potui praedicaui  hodie uero si de duabus
rebus quas ad hoc tempus aptissimas nisi fallor elegi dicere
mihi fauente uestra maiestate contigerit de ceteris ueniam
silentii petam  non commemoro igitur uirtute uestra rem
publicam dominatu saeuissimo liberatam non dico exacerbatas
saeculi prioris iniuriis per clementiam uestram ad obsequium
redisse prouincias mitto etiam dies festos uictoriis
triumphisque celebratos taceo trophaea germanica in media defixa
barbaria  transeo limitem raetiae repentina hostium clade
promotum omitto sarmatiae uastationem oppressumque captiuitatis
uinculis sarracenum etiam illa quae armorum uestrorum terrore
facta sunt uelut armis gesta praetereo francos ad petendam pacem
cum rege uenientes parthumque uobis munerum miraculis
blandientem  nouam mihi propono dicendi legem ut cum omnia
uidear silere quae summa sint ostendam tamen inesse laudibus
uestris alia maiora

  quae igitur illa sunt pietas uestra sacratissime
imperator atque felicitas nam primum omnium quanta uestra est
erga deos pietas quos aris simulacris templis donariis uestris
denique nominibus adscriptis adiunctis imaginibus ornastis
sanctioresque fecistis exemplo uestrae uenerationis  nunc
enim uere homines intellegunt quae potestas deorum cum tam
impense colantur a uobis  deinde id quod maxime deorum
immortalium cum religione coniunctum est quanta uosmet inuicem
pietate colitis quae enim umquam uidere saecula talem in summa
potestate concordiam qui germani geminiue fratres indiuiso
patrimonio tam aequabiliter utuntur quam uos orbe romano  ex
quo profecto manifestum est ceterorum hominum animas esse humiles
et caducas uestras uero caelestes et sempiternas 
obtrectant inuicem sibi artifices operum sordidorum est inter
aliquos etiam canorae uocis inuidia nihil denique tam uile
tamque uulgare est cuius participes malignis aemulationis
stimulis uacent uester uero immortalis animus omnibus opibus
omnique fortuna atque ipso est maior imperio  uobis rhenus et
hister et nilus et cum gemino tigris euphrate et uterque qua
solem accipit ac reddit oceanus et quidquid est inter ista
terrarum et fluminum et litorum tam facili sunt aequanimitate
communia quam sibi gaudent esse communem oculi diem  ita
duplices uobis diuinae potentiae fructus pietas uestra largitur
et suo uterque fruitur et consortis imperio

  laurea illa de uictis accolentibus syriam nationibus et
illa raetica et illa sarmatica te maximiane fecerunt pio gaudio
triumphare  itidemque hic gens chaibonum erulorumque deleta
et transrhenana uictoria et domitis oppressa francis bella
piratica diocletianum uotorum compotem reddiderunt  diuidere
inter uos dii immortales sua beneficia non possunt quidquid
alterutri praestatur amborum est  obstupescerent certe omnes
homines admiratione uestri etiam si uos idem parens eademque
mater ad istam concordiam naturae legibus imbuissent  at enim
quanto hoc est admirabilius uel pulchrius quod uos castra quod
proelia quod pares uictoriae fecere fratres dum uirtutibus
uestris fauetis dum pulcherrima inuicem facta laudatis dum ad
summum fortunae fastigium pari gradu tenditis diuersum sanguinem
adfectibus miscuistis  non fortuita in uobis est germanitas
sed electa notum est saepe eisdem parentibus natos esse
dissimiles certissimae fraternitatis est usque ad imperium
similitudo quin etiam interuallum uestrae uincit aetatis et
seniorem iunioremque caritate mutua reddit aequales ut iam illud
falso dictum sit non delectari societate rerum nisi pares annos
 intellegimus enim sacratissimi principes geminum uobis
quamuis dispares sitis aetatibus inesse consensum neque tu illi
uideris promptior neque tibi ille cunctantior sed inuicem
uosmet imitamini inuicem uestros adfectatis annos sic uos
geritis quasi iuniores ambo ambo seniores neuter plus suis
moribus fauet uterque se uult hoc esse quod frater est

  inde igitur proxime illa impatientia uestrae pietatis
erupit quod uos nulla regionum longinquitas nulla iniquitas
locorum nulla tempestatis asperitas retinere aut morari potuit
quominus ad conspectum uestri peruolaretis  neque enim illud
progressio fuit nec itineris confectio nec solitis adminiculis
usa properatio  quid simile concitus eques aut ueliuola
nauis diuinus quidam impetus fuit quo repente in eundem locum
ab utroque solis aduerso fine uenistis ipsos siquidem quos
praemiseratis nuntios reliquistis ipsam quae uos conata est
praeuenire famam praeuertistis ut absque paucissimis qui uobis
comites haerere potuerunt ceteri homines fortasse crediderint
quod dignum est maiestate uestra diurna uobis et nocturna
curricula utraque mundi lumina commodasse  sed remoueamus
istinc fabulas imperitorum uerum loquamur uestra uobis pietas
sacratissime imperator uolucres dedit cursus  etenim cum
nihil sit animo uelocius uos quorum igneae immortalesque mentes
minime sentiunt corporum moras peruecti estis ad uos mutui
desiderii celeritate

  sed qua tandem uice temporum quo tempestatis habitu
nempe hieme saeuissima et his quoque regionibus inusitata cum
agros glacies glaciem niues premerent caelo pariter ac terris
uniformibus cumque ipsi anhelitus hominum circa sua ora concreti
rigore canescerent  adeo ut res est aduersus inclementiam
locorum ac siderum uestrae uos maiestatis potentia tuebatur et
ceteris hominibus atque regionibus ui frigorum adstrictis et
oppressis uos solos aurae lenes uernique flatus et diductis
nubibus ad itinera uestra directi solis radii sequebantur 
tanta facilitate illa quae tunc aliis forent inaccessibilia
superastis atque inde iulias hinc cottias alpes quasi relictas
aestu arenas patentium litorum transcurristis  eant nunc
rerum ueterum praedicatores et hannibalem illum multis laboribus
magnaque exercitus sui diminutione alpes penetrasse mirentur 
uos inuictissimi imperatores prope soli alpium uias hibernis
niuibus obstructas diuinis uestigiis aperuistis ut quondam
hercules per eadem illa culmina hiberiae spolia incomitatus
abduxit

  tum si fortunae causaeque hannibalis ac uestrorum
itinerum comparentur quanto haec uestra dis hominibusque
acceptiora sunt quanto laude ac sempiterna memoria digniora 
tunc poeno ex summis alpibus uiso italia contremuit statim
pecua agrique deserti omnes familiae rusticanae siluas et
ferarum cubilia petiuere  quo nuntio accepto omnibus oppidis
matres italae pensa e manibus abiecerunt paruos liberos adreptos
ad templa traxerunt ibi aedes sacras passo capillo suo quaeque
uerrebat uario planctu ploratuque futuris cladibus omina dabant
trasimennum et cannas dolore praesago praecanebant  nunc
autem ut primum ex utrisque alpium iugis uestrum numen effulsit
tota italia clarior lux diffusa omnibus qui suspexerant aeque
admiratio atque dubitatio iniecta ecquinam di de illis montium
uerticibus orirentur an his gradibus in terras caelo
descenderent  ut uero propius propiusque coepti estis
agnosci omnes agri oppleti non hominibus modo ad uisendum
procurrentibus sed etiam pecudum gregibus remota pascua et nemora
linquentibus concursare inter se agricolae nuntiare totis
uicis uisa arae incendi tura poni uina libari uictimae
caedi cuncta gaudio calere cuncta plausibus tripudiare dis
immortalibus laudes gratesque cantari non opinione traditus sed
conspicuus et praesens iuppiter cominus inuocari non aduena sed
imperator hercules adorari

  quid illud di boni quale pietas uestra spectaculum
dedit cum in mediolanensi palatio admissis qui sacros uultus
adoraturi erant conspecti estis ambo et consuetudinem simplicis
uenerationis geminato numine repente turbastis  nemo ordinem
numinum solita secutus est disciplina omnes adorandi mora
restiterunt duplicato pietatis officio contumaces  atque haec
quidem uelut interioribus sacrariis operta ueneratio eorum modo
animos obstupefecerat quibus aditum uestri dabant ordines
dignitatis ut uero limine egressi per mediam urbem simul
uehebamini tecta ipsa se ut audio paene commouerunt omnibus
uiris feminis paruulis senibus aut per fores in publicum
proruentibus aut per superiora aedium lamina imminentibus 
clamare omnes prae gaudio iam sine metu uestri et palam manu
demonstrare uides diocletianum maximianum uides ambo sunt
pariter sunt quam iunctim sedent quam concorditer conloquuntur
quam cito transeunt  nemo studio suo par fuit oculis ad
intuendum dumque uos alterna cupiditate mirantur neutrum satis
uidere potuerunt

  ipsa etiam gentium domina roma immodico propinquitatis
uestrae elata gaudio uosque e speculis suorum montium prospicere
conata quo se uultibus uestris propius expleret ad intuendum
cominus quantum potuit accessit  lumina siquidem senatus sui
misit beatissimae illi per eos dies mediolanensium ciuitati
similitudinem maiestatis suae libenter impartiens ut ibi tunc
esse sedes imperii uideretur quo uterque uenerat imperator 
interim tamen dum mihi ante oculos pono cotidiana uestra
conloquia coniunctas in omni sermone dexteras ioca seriaque
communicata obtutu mutuo transacta conuiuia illa me cogitatio
subit quanam animi magnitudine ad reuisendos exercitus uestros
discesseritis pietatemque uestram utilitate rei publicae
uiceritis  qui tunc uestri sensus fuere qui uultus quam
impatientes ad dissimulandum indicium perturbationis oculi
respexistis profecto saepius neque haec de uobis uana finguntur
 talia uobis dedistis omina cito ad conspectum mutuum
reuersuri

  facilis est mihi transitus sacratissime imperator ab
hac pietatis uestrae laude ad praedicationem felicitatis hoc
enim ipsum felicitatis est quod ut conspicere uos inuicem
complectique possitis in manu uestra est  solem ipsum
lunamque cernimus quia totius mundi funguntur officiis non nisi
post multa saecula certa lege temporum conuenire uestra tam
libera est et beata maiestas ut in summis rebus generis humani
nihil uobis necesse sit nisi uestrae parere pietati  ceterum
si quis ad humana respiciat quanto magis magnitudo uestrae
felicitatis appareat  homines priuatis rebus intenti ita
plerumque propriis difficultatibus implicantur ut omni aeuo
careant aditu suorum  uos tantae rei publicae administratione
suscepta quos huc atque illuc tot urbes tot castra tot limites
tot circumiecta romano imperio flumina montes litora uocant
tantum animis ac fortuna ualetis ut in unum conuenire possitis
nihilominus orbe securo  neque enim pars ulla terrarum
maiestatis uestrae praesentia caret etiam cum ipsi abesse
uideamini

  ne tantulum quidem barbarae nationes audent animos
attollere quod uos in interiorem imperii uestri sinum
secesseritis quin immo ipsi magis in uobis fiduciam
pertimescunt quod se contemni sentiunt cum relinquuntur 
itaque illud quod de uestro cecinit poeta romanus ioue iouis
omnia esse plena id scilicet animo contemplatus quamquam
ipse iuppiter summum caeli uerticem teneat supra nubila supraque
uentos sedens in luce perpetua numen tamen eius ac mentem toto
infusam esse mundo id nunc ego de utroque uestrum audeo
praedicare  ubicumque sitis in unum licet palatium
concesseritis diuinitatem uestram ubique uersari omnes terras
omniaque maria plena esse uestri  quid enim mirum si cum
possit hic mundus iouis esse plenus possit et herculis

  admonet me et temporis et loci ratio et maiestatis tuae
reuerentia ut finem dicendi faciam quamquam de felicitate uestra
tam pauca dixerim et tam multa restent  sed ecce suggerunt
adhuc potes dicere de salubritate temporum et fertilitate
terrarum  re uera enim sacratissime imperator scimus
omnes ante quam uos salutem rei publicae redderetis quanta
frugum inopia quanta funerum copia fuerit fame passim morbisque
grassantibus ut uero lucem gentibus extulistis exinde salutares
spiritus iugiter manant  nullus ager fallit agricolam nisi
quod spem ubertate superat hominum aetates et numerus augetur
rumpunt horrea conditae messes et tamen cultura duplicatur ubi
siluae fuere iam seges est metendo et uindemiando defecimus

  illud uero non suggeratur licet quoquo modo dicam ante
quam desinam tantam esse imperii uestri felicitatem ut undique
se barbarae nationes uicissim lacerent et excidant alternis
dimicationibus et insidiis clades suas duplicent et instaurent
sarmaticas uestras et raeticas et transrhenanas expeditiones
furore percitae in semet imitentur  sancte iuppiter et
hercules bone tandem bella ciuilia ad gentes illa uesania dignas
transtulistis omnemque illam rabiem extra terminos huius
imperii in terras hostium distulistis  etenim quod ait ille
romani carminis primus auctor a sole exoriente usque ad maeotis
paludes id nunc longius longiusque protendere licet si qui
hostilem in mutua clade uesaniam toto orbe percenseat  etenim
ab ipso solis ortu non modo circa maeotim ac sub extrema
septentrionis plaga qua feruidum caput danubius euoluit quaque
horridus secat alba germaniam  sed etiam sub ipso lucis
occasu qua tingitano litori calpetani montis obuium latus in
mediterraneos sinus admittit oceanum ruunt omnes in sanguinem
suum populi quibus numquam contigit esse romanis obstinataeque
feritatis poenas nunc sponte persoluunt

  furit in uiscera sua gens effrena maurorum gothi
burgundos penitus excidunt rursumque pro uictis armantur
alamanni itemque teruingi pars alia gothorum adiuncta manu
taifalorum aduersum uandalos gipedesque concurrunt  ipsos
persas ipsumque regem adscitis sacis et rufiis et gelis petit
frater ormies nec respicit uel pro maiestate quasi regem uel pro
pietate quasi fratrem  burgundiones alamannorum agros
occupauere sed sua quoque clade quaesitos  alamanni terras
amisere sed repetunt o magnam uim numinis uestri non istae modo
aliaeque gentes uiribus armisque terribiles fiducia instructae
ad perniciem immanitatis utuntur sed etiam blemyes illi ut
audio leuibus modo adsueti sagittis aduersus aethiopas quaerunt
arma quae non habent et paene nudis odiis proelia interneciua
committunt

  iam de perduellibus ultionem non armis non exercitu
capitis sicut hucusque fecistis iam inquam fortunatissimi
imperatores felicitate uincitis sola  ecquid umquam romani
principes de felicitate sua praedicari laetius audierunt quam cum
diceretur hostes quiescere otiosos esse pacem colere  at
enim quanto hoc est laetabilius ac melius quod de prosperitate
saeculi uestri certatim omnium hominum circumfertur ore
barbari ad arma sed inuicem dimicaturi uicerunt barbari sed
consanguineos suos   tam innumeros uobis tam nouos ex omni
hostium genere successus fortuna suppeditat ut iam mihi necesse
sit illa quae initio separaueram rursus hic communi laude
coniungere dum tantorum euentuum quaero rationem 
felicitatem istam optimi imperatores pietate meruistis

  optime igitur quantum arbitror sacratissime imperator
haec potissima elegi quae gemino natali tuo praedicarem 
etenim ceterae uirtutes et bona cetera processu aetatis eueniunt
fortitudo annis accedentibus roboratur continentia disciplinae
praeceptis traditur iustitia cognitione iuris addiscitur ipsa
denique illa quae uidetur rerum omnium domina esse sapientia
perspectis hominum moribus et exploratis rerum docetur euentis
solae cum nascentibus pariter oriuntur pietas atque felicitas
naturalia sunt enim animorum bona et praemia fatorum  gemini
ergo natales pias uobis mentes et imperatorias tribuere fortunas
atque inde sanctitatis uestrae omniumque successuum manat
exordium quod nascentes uos ad opes generis humani bona sidera et
amica uiderunt  quae uobis concordiam sempiternam et
uestrorum generum caritatem et fouendae rei publicae studia
conciliant itemque praeter uictorias toto orbe terrarum partas
etiam naualia trophaea promittunt  ut post bella punica post
asiae syriaeque reges romani rostra campi nouis ornetis exuuiis
et oblitos iam quirites in memoriam reducatis cur ille sollemnis
contionibus locus rostra uocitetur  dico enim magna certaque
fiducia digna est hac quoque gloria uestra pietas et potest
eam praestare felicitas


 xii ix incerti panegyricus dictus constantino filio
constantii  

  unde mihi tantum confidentiae sacratissime imperator ut
post tot homines disertissimos quos et in urbe sacra et hic
rursus audisti dicere auderem nisi nefas esse ducerem et
commissi cuiusdam sacrilegii religionem uererer si is qui semper
res a numine tuo gestas praedicare solitus essem haec tanto
maiora pristinis silentio praeterirem per quae non pars aliqua
seruata sed uniuersa sibi est res publica restituta  neque
enim ignoro quanto inferiora nostra sint ingenia romanis
siquidem latine et diserte loqui illis ingeneratum est nobis
elaboratum et si quid forte commode dicimus ex illo fonte et
capite et facundiae imitatio nostra deriuat  sed quamuis
conscius mihi infirmitatis ingenitae et inchoati potius studii
quam eruditi cohibere me silentio nequeo quominus de recuperata
urbe imperioque romano et tandem ex diuturna conuulsione
solidato et ipse aliquid coner effari ut inter tantos sonitus
disertorum mea quoque uox tenuis exaudita uideatur  etenim si
in rebus bellicis ipsisque proeliis non solum tubae ac litui sed
etiam spartanae tibiae incentiuum aliquod feruntur habuisse
credo quia magnos animos paruo licet modulo sufficit incitari
cur ego in me de tuo fauore diffidam ut sermonem meum studio
potius tui cultus quam suis uiribus metiaris  experiar
igitur ut possum quamquam oppletis auribus tuis ut sic
dixerim insusurrare sine aemulandi fiducia cupidus imitandi

  ac primum illud adripiam quod credo adhuc neminem ausum
fuisse ut ante de constantia expeditionis tuae dicam quam de
laude uictoriae  transacto enim motu aduersi hominis et
offensione reuocata utar libertate erga te nostri amoris quem
tunc inter metus et rei publicae uota suspendimus  tene
imperator tantum animo potuisse praesumere ut bellum tantis
opibus tanto consensu auaritiae tanta scelerum contagione
tanta ueniae desperatione conflatum quiescentibus cunctantibusque
tunc imperii tui sociis primus inuaderes  quisnam te deus
quae tam praesens hortata est maiestas ut omnibus fere tuis
comitibus et ducibus non solum tacite mussantibus sed etiam
aperte timentibus contra consilia hominum contra haruspicum
monita ipse per temet liberandae urbis tempus uenisse sentires
 habes profecto aliquod cum illa mente diuina constantine
secretum quae delegata nostri diis minoribus cura uni se tibi
dignatur ostendere alioquin fortissime imperator sic quoque
cum uiceris redde rationem  rhenum tu quidem toto limite
dispositis exercitibus tutum reliqueras sed hoc maiores pro te
suscepimus metus quod nobis potius quam tibi consulebas
nostramque pacem magis quam bellum quod adgrediebare firmaueras

  ne tu imperator nimio nostri amore nescisti ad
securitatem nobis uere prouidere qui non omnia tecum arma
mouisti cum tua conseruatio salus nostra sit  et quid opus
erat ipsi rheno instructis et militibus et classibus quem iam
pridem barbaris nationibus uirtutis tuae terror obstruxerat an
ostentare uoluisti diligentiam tuam diuisis copiis inter
custodiam pacis et belli aut etiam iactanter et gloriose probare
liberandae urbi te sufficere cum paucis  uix enim quarta
parte exercitus contra centum milia armatorum hostium alpes
transgressus es ut appareret penitus considerantibus id quod
nos fugit tui amore trepidantes non dubiam te sed promissam
diuinitus petere uictoriam  duxerat magnum seuerus exercitum
et hostem suum perfidia desertus armauerat maiores postea
copias maximianus admouerat et ipse transfugis circumcisus
uidebatur prospere refugisse ipse denique qui pater illius
credebatur discissam ab umeris purpuram detrahere conatus
senserat in illud dedecus sua fata transisse  mille et
sexaginta annis contractas ex toto orbe diuitias monstrum illud
redemptis ad ciuile latrocinium manibus ingesserat  ad hoc
aliena matrimonia innocentium capita cum bonis passim donando
usque ad mortis deuotionem obstrinxerat parricidas omnes aut
insidiatos sibi aut palam aliquid pro libertate conatos poenis
adfecerat armis oppresserat  et inter haec utebatur eius
urbis maiestate quam ceperat totam italiam conductis ad omne
facinus satellitibus oppleuerat

  haec omnia imperator cum cogitares scires uideres nec
te paterna grauitas nec tua natura temerarium esse pateretur
dic quaeso quid in consilio nisi diuinum numen habuisti  an
illa te ratio ducebat sua enim cuique prudentia deus est quod
in tam dispari contentione non poterat melior causa non superare
et innumerabiles licet ille copias pro se obiceret pro te
tamen iustitia pugnabat  ut enim omittam illa quae non decet
comparari quod erat ille maximiani suppositus tu constantii pii
filius ille despectissimae paruitatis detortis solutisque
membris nomine ipso abusiua appellatione mutilato tu quod
sufficit dicere tantus ac talis  ut haec inquam omittam
te constantine paterna pietas sequebatur illum ut falso
generi non inuideamus impietas te clementia illum crudelitas
te pudicitia soli dicata coniugio illum libido stupris omnibus
contaminata te diuina praecepta illum superstitiosa maleficia
illum denique spoliatorum templorum trucidati senatus plebis
romanae fame necatae piacula te abolitarum calumniarum te
prohibitarum delationum te conseruatio absque homicidarum
sanguinis gratulatio  in tam diuersa causarum ratione diuino
consilio imperator hoc est tuo non militum multitudinem sed
partium merita numerasti

  magnus alexander cum praeter macedonas suos cunctae
graeciae uniuerso illyrico innumerabilem dilectum posset
indicere numquam tamen maiores quadraginta milium copias duxit
inhabile regenti ratus quidquid excederet et turbam potius quam
exercitum  tu uero etiam minoribus copiis bellum multo maius
adgressus es tanto scilicet propria tua uirtute potior quanto
ille numero instructior  et ille quidem contra leues medos et
imbelles syros et parthorum arma uolatica et asiaticos optantes
mutare seruitium rem gessit proelii unius euentu tibi uincendi
erant milites pro nefas paulo ante romani armis omnibus more
primae classis armati et pro facinorum conscientia numquam nisi
morte cessuri  probauit hoc prima obstinatio eorum qui sub
ipsis alpium iugis munitissimum licet muro ac situ tenentes
oppidum ausi fuerunt te imminente resistere ac portas claudere
non credentes illi quidem ut audio ipsum te adesse  quis
enim crederet tam cito a rheno ad alpes imperatorem cum exercitu
peruolasse sed tamen qui non solum praesenti numini tuo uerum
etiam nuntiato nomini cedere debuissent  luerunt igitur ilico
dementiae suae poenas cum oblatam sibi a clementia tua ueniam
recusassent neque enim uallo fossaque obsessio inchoata est nec
cuniculis agendis nec machinis admouendis nec incutiendo ariete
temptati quassatique sunt muri sed statim iniectae faces portis
scalae propugnaculis nec solum fundis eminus telisque
missilibus sed hastis et gladiis ita res simul coepta et
patrata iunctusque rebellibus fuit conatus et exitus

  gomphos urbem thessaliae quoniam abnueret obsequium c
caesar uno die sustulit sed ille graeculos homines adortus est
tu subalpinos ille solos incolas tu etiam militare praesidium
ille non potuit captos a direptione defendere tibi licuit
clementiam tuis uictoribus imperare  sed illa quidem
gomphensium clades documento ceteris fuit tibi paulo post alia
in taurinatibus campis pugna pugnata est non trepidantibus ex
uictoria tua rebellibus sed iratis incensisque ad ulciscendum
animis quos fortunae inclinatio restinguere debuisset nec uero
temere ac passim uagis hostibus ut facile palantes caederentur
 sed acie in cunei modum structa descendentibus retro in
altitudinem lateribus quae si cum prima acie auide
confligeres reflexa impeditos certamine circumirent  sed tu
id prouidens praemissis utrimque qui obuiam irent et simul si
quid insidiarum lateret excuterent ipse offirmato illo capite
deiecto totaque acie in fugam uersa tanto maiorem in processu
stragem edidisti quanto amplioribus subsidiis instructa
constiterat  ita usque ad taurinatium muros fusi caesique
obseratasque nancti portas ab incolis etiam corporum suorum mole
clauserunt

  quid tibi aliud sperare potuisti miles infelix
turpissimo illi tunc deuote prodigio iam enim non insulto sed
doleo  constantinum tu tantum sanguinis fundere coegisti
cui quia salutem uestram a uobis impetrare non licuit paene
displicuit ipsa uictoria  at non taurinatibus neque ceteris
italiae ciuitatibus idem animus fuit qui te imperator
exsultantes gaudio certatim ad se uocauerunt  missae ab
omnibus legationes oblati undique commeatus ut appareret quam
diu desiderassent cui se tam prompte bello adhuc restante
committerent  qui fuit dies ille quo mediolanum ingressus
es quae gratulatio principum ciuitatis qui plausus populi
quae securitas intuentium te matrum te uirginum quae duplici
fructu fruebantur cum pulcherrimi imperatoris formam uiderent et
licentiam non timerent  ostentare se omnes et tripudiare
sine ullo de reliquis bellis metu et auspicium uictoriae tuae
pro consummatione metiebantur  non transpadana prouincia
uidebatur recepta sed roma quis enim crederet tantis
successibus ullum obstaculum fore tuis quominus omnes exercitus
se clementiae tuae traderent cum uirtutis experimentum
nouissent  muros ui ceperas acie palam uiceras quis tam
demens uidebatur ut aut obsideri auderet aut congredi praesertim
cum tu dies aliquot mediolani resistens tempus omnibus sibi
consulendi dedisses ut de te sperarent

  sed enim aerumnosa illa et iam pridem media aetate nostra
ciuili sanguine maculata uerona maximo hostium exercitu
tenebatur acerrimis ducibus pertinacissimoque praefecto
scilicet ut quam coloniam cn pompeius aliquando deduxerat
pompeianus euerteret  o miserabilem ueronensium calamitatem
quos non tam tua quam intestina satellitum pressit obsidio
quippe athesis ille saxis asper et gurgitibus uerticosus et
impetu ferox oppugnatione prohibebat omnemque retro regionem
inuehendis copiis tutam defensamque praestabat  quod tamen ne
diutius hostem iuuaret prouidentia tua factum est cum
superioribus in locis qua lenior amnis et ignari hostes erant
exercitus parte protecta ancipiti pericolo clausos obsessosque
omissa spe morae experiri armis coegisti adeoque omnes qui
eruptionem temptauerant cecidisti ut ipse dux cum parte copiarum
ad arcessenda auxilia muris excesserit maiorem miser adducturus
exercitum ut maiore comitatu cladis occideret  quo quidem
tempore praecipua apparuit tua imperator cura simul et animi
magnitudo qui redeunti illi minore exercitu congredi quam
obsidionem intermittere maluisti ne respirare clausis aut
effugere aut imminere tergo liceret

  et primo quidem ut audio aciem instruxeras duplicem mox
prouiso aduersarium numero explicari statico in frontem ordines
et extendi latius arma iussisti ex tuo animo nimirum animos
tuorum omnium metiens quamuis grauius inde pondus infringi posse
impetu pauciorum  laudare me existimas imperator cuncta
quae in illo proelio feceris ego uero iterum queror 
prospexeras omnia disposueras uniuersa summi imperatoris
officia compleueras cur ipse pugnasti cur te densissimis
hostium globis miscuisti cur salutem rei publicae in pericula
tanta misisti  an nescire nos putas quod dum nimio raperis
ardore in media hostium tela deueneris et nisi uiam tibi
caedibus aperuisses spem totius generis human et uota deceperas
 toto quippe impetu ferebare torrenti similis amni quem
abruptae radicitus siluae et conuulsa funditus saxa sequerentur
 quid tibi est imperator cum inferiore fortuna illos
pugnare fas est quibus suo cuiusque fato aut uincendum est aut
cadendum tu cuius ex uita omnium fata pendent ad ullum
discrimen accedas inter tot tela gladiosque uersere quis hoc a
te exigit aut quis pati possit ut quidquam in te belli casibus
liceat deceat te imperator hostem ferire immo non decet
laborare

  spectauit ex edito monte xerses nauale certamen augustus
aliud agens uicit apud actium fuit etiam qui sublatus in scalas
inuicem nexas concurrentes eminus uidit exercitus ut nec
interesset periculo et adesset euentui  ignaua inquies sunt
haec exempla sed tuta grauiorque metus est periculi tui quam
laetitia uictoriae  an non ipsi te caesis fugatisque
hostibus interfectoque etiam ipso eorum duce comites et tribuni
corripuere lacrimantes amplexique illud tuum anhelum pectus
cruentas manus et quidquid de sanguine profundae caedis emerserat
hinc atque inde clamarunt quid egeras imperator in quae nos
fata proieceras nisi te diuina uirtus tua uindicasset quae haec
est impatientia aut quo tibi manus nostras si uersa uice
pugnas ipse pro nobis  haec ego non dicerem imperator
neque ab aliis dicta memorarem nisi beneficio tuae lenitatis
tutior esset nostra in uerbis quam tua in armis audacia  noua
enim quadam uarietate naturae confusoque uirtutum temperamento
idem es et in proeliis ferocissimus et parta securitate
mitissimus

  cum enim dato obsessis tempore paenitendi aquileiam
quoque de legatis eorum ac supplicibus recepisses cunctique se
tibi dedissent quos obsidendo seruaueras ignouisti omnibus et
uitam quam desperauerant reddidisti  et quidem iussisti arma
deponere ut multo tutius uictoris pietate tegerentur ut tamen
pertinaciae suae merita sentirent corripi eos uincirique
iussisti non ad supplicium sed ad uitam ne conscientiae timore
diffugerent grauiterque delinquerent conseruarique iterum non
mererentur si seruati non fuissent  sed unde tanto hominum
numero tot uincula quae continere militares et paulo ante armatas
manus possent  stupere milites qui perducendos susceperant
et custodiae curam abnuere et prorsus nescire quid facerent ipsi
etiam qui tibi in consilio erant ipse etiam praefectus haerere
cum tu diuino monitus instinctu de gladiis eorum gemina manibus
aptari claustra iussisti ut seruarent deditos gladii sui quos
non defenderant repugnantes

  o pulcherrimum et qui omnium oculis subici debuisset
triumphum uirtutis et clementiae tuae cuius enim potentiae fuit
hostibus arma deripere eius humanitatis deditos ad impunitatem
sui adligare atque ita uincire ut eos ferri illius quod contra te
gesserant cotidie paeniteret  gladius ille quem in te
distrinxerat hostis infestus ipse domini sui manus tenuit et
paratus ad caedem custos factus est ad salutem  magnus poeta
dum bellorum toto orbe surgentium discursum apparatumque
describit et curuae inquit rigidum falces conflantur in
ensem triste nimium tempus illud cum instrumenta cultui
pecudum praeparata in caedem hominum uerterentur  at nunc
rigidi illi mortiferique mucrones in salutaria uincla curuantur
et exarmatum hominem non interimunt sed coercent deditosque
hostes gladii sui conlisi obtunsique tutantur qui nihil illis
prodesse integri acutique potuerunt

  omnium ergo armorum ministeria ad diuersos effectus
arbitrio tuo seruiunt imperator tibi uincunt gladii tibi
seruant te pugnante feriunt te ignoscente custodiunt  ut
deus ille mundi creator et dominus eodem fulmine suo nunc tristes
nunc laetos nuntios mittit ita eadem sub numine tuo tela
inimicos aut supplices tuos pernicie aut conseruatione
discernunt  eripuisti imperator aduersariis tuis gladios ne
quis incumberet dolore superatus et eosdem suis manibus
innoxios reddidisti ut et clementiae et uindictae tuae
satisfaceres quorum sanguini peperceras arma fregisti  uita
enim hominum diu parta semper seruanda est si liceat ferrum
inuentu facile usu mutabile ideo quae erant reparabilia
conflasti quod rediuiuum non erat reseruasti  quid simile ad
laetitiam fabulae ferunt conuersa esse humana corpora in fontes
aut pecudes aut aues foeda et degener talis conuersio gladius
mutatus in manicas hoc est quod securitas post timorem quod
umbraculum post calorem splendorem mutatio perdidit sed aciem
rettudit

  studium et humanitas tua hortata est imperator ut
hucusque exsultatio nostra uerbis eluderet sed iam ad potiora
redeamus  recuperata omni cis padum italia ipsa iam ad te
supplices manus roma tendebat cui portentum illud insederat
nihil conari ausum ad tot nuntios suarum cladium quippe ipsa se
uilissimi hominis obsidebat ignauia et degeneres ut dictum
est animos timor arguebat  stultum et nequam animal
nusquam extra parietes egredi audebat ita enim aut prodigiis aut
metus sui praesagiis monebatur  pro pudor intra parietum
custodias imperator non ille adspirare in campum non exerceri
armis non puluerem pati astutus quidem ne uirorum officia
temptantem contemnerent qui uiderent deambulare et tantum in
illo palatio marmoratis parietibus incedere nam in sallustianos
hortos ire peregrinatio et expeditio putabatur  et hae quidem
deliciae toto illo tempore quo urbem obsederat semet
incluserat turpissimam hanc eius formidinem protegebant non
enim se imbellem sed beatum non inertem sed securum uideri
uolebat  quotiens milites in contionem uocabat se solum cum
illis imperare alios per limites pro se militare iactabat
fruimini aiebat dissipate prodigite haec erat miserorum
breuis et caduca felicitas

  ac ne tum quidem cum tot aduersa suorum proelia
comperisset obuiam ire conatus est ut ad resistendum padi
limite aut appennini iugis uteretur sed litteras calamitatum
suarum indices supprimebat interdum etiam palam ut usque ad
portas ueniretur optabat non intellegens maiestatem illam urbis
quae pridem admotos exercitus sollicitauerat iam flagitiis
ipsius deformatam et sedibus suis pulsam ad tua auxilia
transisse nec ullis praemiis posse corrumpi quos tibi praeter
liberalitatem tuam et sacramenti fidem tot uictoriarum gloriae
dicauissent  quis enim miles qui ductu atque auspiciis tuis
totiens felicissime dimicasset uulnera illi sua uenderet belli
iam paene confecti summam concederet  at enim tu id ipsum de
ardore totius exercitus sentiens sine ulla haesitandi mora qua
breuissimum per uenetos iter est rapto agmine aduolasti
celeritatem illam in re gerenda scipionis et caesaris tunc maxime
cupienti romae repraesentans  haec est fiducia imperatoris
inuicti et suorum mentibus freti non dubitare nec trahere
bellum sed proximum quodque pugnae tempus putare uictoriam 
non enim res erat tibi ut q maximo cum hannibale uictore ut
post res asperas locum tempusque captares sed urgere te
successus tuos et continuare uictorias et quam primum subuenire
urbi decebat  sapientis enim est imperatoris fractis rebus
cunctando consulere secundis non deesse fortunae

  itaque unum iam illud timebatur ne ille conterritus his
uiribus grauiter adflictus et in artum redactus boni consuleret
et debitas rei publicae poenas obsidione differret quippe omni
africa quam delere statuerat exhausta omnibus insulis
exinanitis infiniti temporis annonam congesserat  sed diuina
mens et ipsius urbis aeterna maiestas nefario homini eripuere
consilium ut ex inueterato illo torpore ac foedissimis latebris
subito prorumperet et consumpto per desidias sexennio ipsum diem
natalis sui ultima sua caede signaret ne septenarium illum
numerum sacrum et religiosum uel inchoando uiolaret  at
quomodo instruxit aciem tot annorum uernula purpuratus ita
prorsus ne quis euadere ne quis ut fit loco motus referre
gradum et instaurare proelium posset cum a fronte armis a tergo
tiberi amne premeretur  in quo ille non mehercule cogitauit
necessitatem resistendi sed propinquitatem refugiendi nisi forte
iam sentiens diem sibi uenisse fatalem ad solacium suae mortis
uoluit secum trahere quam plurimos ut omnes essent exitus sui
comites qui scelerum participes exstitissent  quid enim aliud
illum sperasse credendum est qui iam ante biduum palatio
emigrauerat cum uxore ac filio in priuatam domum sponte
concesserat ut res est somniis terribilibus agitatus et
nocturnis pulsus ultricibus ut tu iam olim exspectatus habitator
sacris illis aedibus diu exalatis expiatisque succederes 
et adeo ipse uerum sibi dixerat et uenturo tibi cesserat
quamuis in proelium ingrederetur armatus cum excedendo palatio
iam se abdicasset imperio

  ad primum igitur adspectum maiestatis tuae primumque
impetum totiens tui uictoris exercitus hostes territi fugatique
et angustiis muluii pontis exclusi exceptis latrocinii illius
primis auctoribus qui desperata uenia locum quem pugnae
sumpserant texere corporibus ceteri omnes in fluuium abiere
praecipites ut tandem aliquod caedis compendium fessis tuorum
dexteris eueniret  cum impios tiberis hausisset ipsum etiam
illum cum equo et armis insignibus frustra conatum per abrupta
ripae ulterioris euadere idem tiberis correptum gurgite
deuorauit ne tam deforme prodigium uel hanc obitus sui
relinqueret famam quod alicuius uiri fortis gladio teloue
cecidisset  et aliorum quidem hostium corpora et arma
praeceps fluuius uoluendo deuexit illum autem eodem quo
exstinxerat loco tenuit ne diu populus romanus dubitaret si
putaretur aliquo profugisse cuius mortis probatio quaereretur

  sancte thybri quondam hospitis monitor aeneae mox
romuli conseruator expositi tu nec falsum romulum diu uiuere nec
parricidam urbis passus es enatare tu romae tuae altor copiis
subuehendis tu munitor moenibus ambiendis merito constantini
uictoriae particeps esse uoluisti ut ille hostem in te
propelleret tu necares  neque enim semper es rapidus et
torrens sed pro temporum ratione moderatus tu quietus armatum
coclitem reuexisti tibi se placido cloelia uirgo commisit at
nunc uiolentus et turbidus hostem rei publicae sorbuisti et ne
tuum lateret obsequium eructato cadauere prodidisti  reperto
igitur et trucidato corpore uniuersus in gaudia et uindictam
populus romanus exarsit nec desiit a tota urbe qua suffixum
hasta ferebatur caput illud piaculare foedari cum interim ut
sunt ioci triumphales rideretur gestantis iniuria cum alieni
capitis merita pateretur

  sed quid ego hucusque iocularia tecta ipsa ut audio
commoueri et altitudo culminum uidebatur attolli quacumque numen
tuum tardo molimine currus inueheretur tanta te populi
densitas tanta senatus stipatio prouehebat simul et attinebat
 felices qui te propius adspicerent longius positi
nominabant quos praeterieras loci quem occupauerant paenitebat
uicissim omnes inde dico accedere hinc sequi certare
innumerabilis multitudo et impulsu uario fluctuare et tantum ibi
hominum animi post illam sexennii cladem superesse mirabantur
 ausi etiam quidam ut resisteres poscere et queri tam cito
accessisse palatium et cum ingressus esses non solum oculis
sequi sed paene etiam sacrum limen inrumpere  inde omnibus
circumfusi uiis dum excederes opperiri prospicere optare
sperare ut uiderentur eum a quo obsidione liberati fuerant
obsidere  gloriatus sit licet et uere summus orator umeris
se italiae in patriam reportatum te constantine senatus
populusque romanus et illo die et aliis quacumque progressus es
et oculis ferre gestiuit  nec quidquam aliud homines diebus
munerum aeternorumque ludorum quam te ipsum spectare potuerunt
qui tuus esset fulgor oculorum quae totius corporis circumfusa
maiestas quae oris dignitas gaudere cuncti spectaculorum mora
et familiaribus sibi artificibus ob hoc solum fauere quod te
praesente certarent

  nam quid ego de tuis in curia sententiis atque actis
loquar quibus senatui auctoritatem pristinam reddidisti salutem
quam per te receperant non imputasti memoriam eius in pectore
tuo sempiternam fore spopondisti  dicerem plura de diuinis
orationibus tuis de oblata potius quam impetrata benignitate
nisi mallem dicta reticere dum propero facta laudare quamlibet
uerba tua in senatu habita nobis ignota sint tamen qualia
fuerint clementiae tuae gloria nuntiauit  o tandem felix
ciuili roma uictoria inrupit olim te cinna furiosus et marius
iratus qui non solo se octauii consulis capite satiarunt sed
luminibus ciuitatis exstinctis exempla quae nunc toto sexennio
passa es reliquerunt  uicit iterum tibi ante portam collinam
sulla felix si se parcius uindicasset sed enim multis
capitibus rostra compleuit constantinus uictoriae licentiam fine
proelii terminauit gladios ne in eorum quidem sanguinem
distringi passus est quos ad supplicia poscebas

  deditam sibi idem sulla exarmatamque legionem in uilla
publica trucidauit perculsumque morientium gemitu senatum monuit
ne timeret quod ipse iussisset  at iste uictor non modo
hostium sed etiam uictoriae suae quidquid militum bello
superfuit tibi reseruauit tibi enim iam militant quos exutos
armis impiis aduersus hostes barbaros rursus armauit  iam
obliti deliciarum circi maximi et pompeiani theatri et nobilium
lauacrorum rheno et danubioque praetendunt excubias agunt
latrocinia compescunt certant denique cum uictoribus ut ciuili
bello uicti hostibus comparentur  nec tamen id mirum uideri
potest cum qualemcumque militem fortissimum facias tuo
imperator exemplo  non enim fessus proeliis et expletus
uictoriis ut natura fert otio te et quieti dedisti sed eodem
impetu quo redieras in gallias tuas perrexisti ad inferiorem
germaniae limitem magna scilicet intercapedine temporis ac breui
locorum distantia post annuam expeditionem statim bellum
auspicatus a tiberi ad rhenum immo ut omen et similitudo
nominis sic et tua imperator magnitudo animi pollicetur a
tusco albula ad germanicum albam prolaturus imperium

  quisnam iste est tam continuus ardor quae diuinitas
perpetuo uigens motu omnium rerum interualla sunt  cessat
terra noualibus dicuntur interdum flumina resistere sol ipse
noctibus adquiescit tu constantine solus infatigabilis bellis
bella continuas uictorias uictoriis cumulas quasi praeterita
sint obliterata si desinas non putas te uicisse nisi uincas 
ruperat fidem gens leuis et lubrica barbarorum et robore atque
audacia lectis eruptionis auctoribus institisse rheno
nuntiabantur ilico obuius adfuisti et praesentia tua ne
auderent transitum terruisti  et iam uidebaris rem uotis
tuis fecisse contrariam quod inhibita eruptione non foret
materia uictoriae  sed inopinato consilio usus abeundi
simulato enim nuntio maioris in superiore limite tumultus
occasionem stolidis ac feris mentibus obtulisti in nostra
ueniendi relictis in occulto ducibus qui securos adorirentur
 quo cum uenissent consilium tuum sequitur fortuna toto
rheni alueo oppleto nauibus deuectus terras eorum ac domos
maestas lugentesque populatus es tantamque cladem uastitatemque
periurae genti intulisti ut post uix ullum nomen habitura sit

  ite nunc omnes si placet barbarae nationes et exitiales
uobis mouete conatus habetis exemplum  quamuis enim
imperator noster amicorum regum admittat obsequia idque ipsum
ualeat ad laudem uictoriae quod a nobilissimis regibus timetur et
colitur augeri tamen gloriam uirtutis suae gaudet quotiens
prouocatur  nam quid hoc triumpho pulchrius quo caedibus
hostium utitur etiam ad nostrum omnium uoluptatem et pompam
munerum de reliquiis barbaricae cladis exaggerat tantamque
captiuorum multitudinem bestiis obicit ut ingrati et perfidi non
minus doloris ex ludibrio sui quam ex ipsa morte patiantur 
inde est quod cum exitum differre liceat perire festinant
seseque letalibus uulneribus et mortibus offerunt ex quo ipso
apparet quam magnum sit uicisse tam prodigos sui

  facile est uincere timidos et imbelles quales amoena
graeciae et deliciae orientis educunt uix leue pallium et
sericos sinus uitando sole tolerantes et si quando in periculum
uenerint libertatis immemores ut seruire liceat orantes 
romanum uero militem quem qualemque ordinat disciplina et
sacramenti religio confirmat aut trucem francum ferina sola
carne distentum qui uitam pro uictus sui uilitate contemnat
quantae molis sit superare uel capere quod tu imperator et
nuper in italia et in ipso conspectu barbariae paulo ante
fecisti  ita sine ullo discrimine omnia genera bellorum
armorum hostium uni tibi cedunt cedunt ex omni etiam memoria
condita litteris monimenta uirtutum  nec uero tantummodo
uetera illa dictatorum et consulum ac deinceps magnorum
principum sed etiam recentissima et pulcherrima diui patris tui
facta superasti sordet enim alios ex proximo tempore comparare
ipsum inquam diuum constantium iam primis imperii tui lustris
rerum gestarum laude cumulasti

  inuitus hoc forte accipis imperator sed ille dum
dicimus gaudet e caelo et iam pridem uocatus ad sidera adhuc
crescit in filio et gloriarum tuarum gradibus ascendit 
purgauit ille batauiam aduena hoste depulso tibi se ex ultima
barbaria indigenae populi dedidere ille oceanum classe
transmisit tu et alpes gradu et classibus portus italicos
occupasti recuperauit ille britanniam tu nobilissimas africi
maris insulas quae populi romani fuere prouinciae  ignoscat
inquam diuus ipse constantius quid habeo quod comparem italiae
africae romae  merito igitur tibi constantine et nuper
senatus signum dei et paulo ante italia scutum et coronam cuncta
aurea dedicarunt ut conscientiae debitum aliqua ex parte
releuarent debetur enim et semper debebitur et diuinitati
simulacrum aureum et uirtuti scutum et corona pietati

  quamobrem te summe rerum sator cuius tot nomina sunt
quot gentium linguas esse uoluisti quem enim te ipse dici uelis
scire non possumus siue tute quaedam uis mensque diuina es
quae toto infusa mundo omnibus miscearis elementis et sine ullo
extrinsecus accedente uigoris impulsu per te ipsa mouearis siue
aliqua supra omne caelum potestas es quae hoc opus tuum ex
altiore naturae arce despicias te inquam oramus et quaesumus
ut hunc in omnia saecula principem serues  parum est enim
optare tantae uirtuti tantaeque pietati quem longissimum habet
uita processum  et certe summa in te bonitas est et
potestas et ideo quae iusta sunt uelle debes nec abnuendi est
causa cum possis nam si est aliquid quod a te bene meritis
denegetur aut potestas cessauit aut bonitas  fac igitur ut
quod optimum humano generi dedisti permaneat aeternum omnesque
constantinus in terris degat aetates  quamuis enim imperator
inuicte iam diuina suboles tua ad rei publicae uota successerit
et adhuc speretur futura numerosior illa tamen erit uere beata
posteritas ut cum liberos tuos gubernaculis orbis admoueris tu
sis omnium maximus imperator


