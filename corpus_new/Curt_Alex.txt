  Inter haec Alexander   ad conducendum ex Peloponneso militem Cleandro cum pecunia misso   Lyciae Pamphyliaeque rebus conpositis ad urbem Celaenas exercitum admouit  Media illa tempestate moenia interfluebat Marsyas amnis   fabulosis Graecorum carminibus inclitus  Fons eius ex summo montis cacumine excurrens in subiectam petram magno strepitu aquarum cadit   inde diffusus circumiectos rigat campos liquidus et suas dumtaxat udas trahens  Itaque color eius placido mari similis locum poetarum mendacio fecit   quippe traditum est nymphas amore amnis retentas in illa rupe considere  Ceterum   quamdiu intra muros fluit   nomen suum retinet   at   cum extra munimenta se euoluit   maiore ui ac mole agentem undas Lycum appellant  Alexander   quidem urbem destitutam ab suis intrat   arcem uero   in quam confugerant   oppugnare adortus caduceatorem praemisit   qui denuntiaret   ni dederent   ipsos ultima esse passuros  Illi caduceatorem in turrem et situ et opere multum editam perductum   quanta esset altitudo intueri iubent   ac nuntiare Alexandro non eadem ipsum et incolas aestimatione munimenta metiri   se sciret inexpugnabiles esse   ad ultimum pro fide morituros  Ceterum   ut circumsederi arcem   et omnia sibi in dies artiora esse uiderunt   sexaginta dierum indutias pacti   ut   nisi intra eos auxilium Dareus ipse misisset   dederent urbem   postquam nihil inde praesidii mittebatur   ad praestitutam diem permisere se regi 
Superueniunt deinde legati Atheniensium   petentes ut capti apud Granicum amnem redderentur sibi  Ille non hos modo   sed etiam ceteros Graecos restitui suis iussurum respondit finito Persico bello  Ceterum Dareo imminens   quem nondum Euphratem superasse cognouerat   undique omnes copias contrahit totis uiribus tanti belli discrimen aditurus  Phrygia erat   per quam ducebatur exercitus   pluribus uicis quam urbibus frequens   tunc habebat nobilem quondam Midae regiam  Gordium nomen est urbi   quam Sangarius amnis praeterfluit pari interuallo Pontico et Cilicio mari distantem  Inter haec maria angustissimum Asiae spatium esse conperimus   utroque in artas fauces conpellente terram  Quae quia continenti adhaeret   sed magna ex parte cingitur fluctibus   speciem insulae praebet   ac   nisi tenue discrimen obiceret   quae nunc diuidit maria committeret  Alexander   urbe in dicionem suam redacta   Iouis templum intrat  Uehiculum quo Gordium   Midae patrem   uectum esse constabat   aspexit   cultu haud sane ab uilioribus uulgatisque usu abhorrens  Notabile erat iugum adstrictum conpluribus nodis in semetipsos inplicatis et celantibus nexus  Incolis deinde adfirmantibus editam esse oraculo sortem   Asiae potiturum   qui inexplicabile uinculum soluisset   cupido incessit animo sortis eius explendae  Circa regem erat et Phrygum turba et Macedonum   illa explicatione suspensa   haec sollicita ex temeraria regis fiducia   quippe series uinculorum ita adstricta   ut unde nexus inciperet quoue se conderet nec ratione nec uisu perspici posset   soluere adgressus iniecerat curam ei ne in omen uerteretur irritum inceptum  Ille nequaquam diu luctatus cum latentibus nodis     Nihil     inquit     interest quomodo soluantur     gladioque ruptis omnibus loris oraculi sortem uel elusit uel impleuit 
 Cum deinde Dareum   ubicumque esset   occupare statuisset   ut ab tergo tuta relinqueret   Amphoterum classi ad oram Hellesponti   copiis autem praefecit Hegelochum   Lesbum et Chium Coumque praesidiis hostium liberaturos  His talenta ad belli usum quingenta attributa   ad Antipatrum et eos   qui Graecas urbes tuebantur   DC missa   ex foedere naues sociis imperatae quae Hellesponto praesiderent  Nondum enim Memnonem uita excessisse cognouerat   in quem omnes intenderat curas   satis gnarus cuncta in expedito fore   si nihil ab eo moueretur 
 Iamque ad urbem Ancyram uentum erat   ubi numero copiarum inito Paphlagoniam intrat   huic iuncti erant Heneti   unde quidam Uenetos trahere originem credunt  Omnis haec regio paruit regi   datisque obsidibus tributum   quod ne Persis quidem tulissent   pendere ne cogerentur inpetrauerunt  Calas huic regioni praepositus est   ipse   adsumptis qui ex Macedonia nuper aduenerant   Cappadociam petiit 
  At Dareus nuntiata Memnonis morte haud secus quam par erat motus omissa omni alia spe statuit ipse decernere   quippe quae per duces suos acta erant   cuncta damnabat   ratus pluribus curam   omnibus afuisse fortunam  Igitur castris ad Babylona positis   quo maiore animo capesserent bellum   uniuersas uires in conspectum dedit   et   circumdato uallo quod decem milium armatorum multitudinem caperet   Xerxis exemplo numerum copiarum iniit  Orto sole ad noctem agmina   sicut discripta erant   intrauere uallum   inde emissa occupauerant Mesopotamiae campos   equitum peditumque propemodum innumerabilis turba   maiorem quam pro numero speciem ferens  Persarum erant centum milia   in quis eques XXX milia inplebat   Medi decem equitum   quinquaginta peditum habebant  Barcanorum equitum duo milia fuere   armati bipennibus leuibusque scutis cetrae maxime speciem reddentibus   peditum decem milia equitatum pari armatu sequebantur   Armenii quadraginta miserant peditum   additis septem milibus equitum  Hyrcani egregiorum equitum   ut inter illas gentes   sex milia expleuerant   additis equitibus militatura idem uicies quadraginta milia peditum armati erant   pluribus haerebant ferro praefixae hastae   quidam lignum igni durauerant   hos quoque duo milia equitum ex eadem gente comitata sunt  ab Caspio mari octo milium pedester exercitus uenerat   ducenti equites  Cum iis erant ignobiles aliae gentes   duo milia peditum   equitum duplicem parauerant numerum  His copiis triginta milia Graecorum mercede conducta   egregiae iuuentutis   adiecta  Nam Bactrianos et Sogdianos et Indos ceterosque Rubri maris accolas   ignota etiam ipsi gentium nomina   festinatio prohibebat acciri  Nec quicquam illi minus quam multitudo militum defuit  Cuius tunc uniuersae aspectu admodum laetus   purpuratis solita uanitate spem eius inflantibus   conuersus ad Charidemum Atheniensem belli peritum et ob exilium infestum Alexandro    quippe Athenis iubente eo fuerat expulsus    percontari coepit satisne ei uideretur instructus ad obterendum hostem  At ille et suae sortis et regiae superbiae oblitus     Uerum     inquit     et tu forsitan audire nolis   et ego   nisi nunc dixero   alias nequiquam confitebor  Hic tanti apparatus exercitus   haec tot gentium et totius Orientis excita sedibus suis moles finitimis potest esse terribilis   nitet purpura auroque   fulget armis et opulentia   quantam   qui oculis non subiecere   animis concipere non possunt  Sed Macedonum acies   torua sane et inculta   clipeis hastisque immobiles cuneos et conferta robora uirorum tegit  Ipsi phalangem uocant   peditum stabile agmen  Uir uiro   armis arma conserta sunt   ad nutum monentis intenti   sequi signa   ordines seruare didicerunt   quod imperatur   omnes exaudiunt  Obsistere   circumire   discurrere in cornu   mutare pugnam   non duces magis quam milites callent  Ac ne auri argentique studio teneri putes   adhuc illa disciplina paupertate magistra stetit   fatigatis humus cubiculo est   cibus   quem occupati parant   satiat   tempora somni artiora quam noctis sunt  Iam Thessali equites et Acarnanes Aetolique   inuicta bello manus   fundis   credo   et hastis igne duratis repellentur   Pari robore opus est   in illa terra quae hos genuit auxilia quaerenda sunt   argentum istud atque aurum ad conducendum militem mitte    Erat Dareo mite ac tractabile ingenium   nisi etiam naturam plerumque fortuna corrumperet  Itaque   ueritatis inpatiens   hospitem ac supplicem   tunc cum maxime utilia suadentem   abstrahi iussit ad capitale supplicium  Ille ne tunc quidem libertatis oblitus     Habeo     inquit     paratum mortis meae ultorem   expetet poenas mei consilii spreti is ipse   contra quem tibi suasi  Tu quidem   licentia regni tam subito mutatus   documentum eris posteris homines   cum se permisere fortunae   etiam naturam dediscere    Haec uociferantem   quibus imperatum erat   iugulant  Sera deinde paenitentia subiit regem   ac uera dixisse confessus sepeliri eum iussit 
  Thimodes erat   Mentoris filius   inpiger iuuenis   cui praeceptum est ab rege   ut omnes peregrinos milites in quis plurimum habebat spei ab Pharnabazo acciperet   opera eorum usurus in bello   ipsi Pharnabazo tradit imperium   quod ante Memnoni dederat  Anxium de instantibus curis agitabant etiam per somnum species imminentium rerum   siue illas aegritudo   siue diuinatio animi praesagientis accersit  Castra Alexandri magno ignis fulgore conlucere ei uisa sunt   et paulo post Alexander adduci ad ipsum in eo uestis habitu   quo ipse fuisset   equo deinde per Babylona uectus   subito cum ipso equo oculis esse subductus  Ad haec uates uaria interpretatione curam distrinxerant  Alii laetum id regi somnium esse dicebant   quod castra hostium arsissent   quod Alexandrum   deposita regia ueste   in persico et uulgari habitu perductum ad se uidisset   quidam non   augurabantur quippe inlustria Macedonum castra uisa fulgorem Alexandro portendere   quod uel regnum Asiae occupaturus esset   haud ambiguae rei   quoniam in eodem habitu Dareus fuisset   cum appellatus est rex  Uetera quoque omina   ut fere solet   sollicitudo reuocauerat  Recensebant enim Dareum in principio imperii uaginam acinacis persicam iussisse mutari in eam forman   qua Graeci uterentur   protinusque Chaldaeos interpretatos imperium Persarum ad eos transiturum quorum arma esset imitatus  Ceterum ipse et uatum responso   quod edebatur in uulgus   et specie   quae per somnum oblata erat   admodum laetus castra ad Euphraten mouere iubet 
Patrio more Persarum traditum est orto sole demum procedere  Die iam inlustri   signum ex tabernaculo regis bucina dabatur   super tabernaculum   unde ab omnibus conspici posset   imago solis crystallo inclusa fulgebat  Ordo autem agminis erat talis  Ignis   quem ipsi sacrum et aeternum uocabant   argenteis altaribus praeferebatur  Magi proximi patrium carmen canebant  Magos trecenti et sexaginta quinque iuuenes sequebantur pumiceis amiculis uelati   diebus totius anni pares numero   quippe Persis quoque in totidem dies discriptus est annus  Currum deinde Ioui sacratum albentes uehebant equi   hos eximiae magnitudinis equus   quem Solis appellabant   sequebatur   aureae uirgae et albae uestes regentes equos adornabant  Haud procul erant uehicula decem multo auro argentoque caelata  Sequebatur haec equitatus duodecim gentium   uariis armis et moribus  Proximi ibant quos Persae Immortales uocant   ad decem milia  Cultos opulentiae barbarae non alios magis honestabat   illi aureos torques   illi uestem auro distinctam habebant   manicatasque tunicas gemmis etiam adornatas  Exiguo interuallo   quos cognatos regis appellant   decem et quinque milia hominum  Haec uero turba muliebriter propemodum culta luxu magis quam decoris armis conspicua erat  Doryphorae uocabantur proximum his agmen   soliti uestem excipere regalem   hi currum regis anteibant   quo ipse eminens uehebatur  Utrumque currus latus deorum simulacra ex auro argentoque expressa decorabant   distinguebant internitentes gemmae iugum   ex quo eminebant duo aurea simulacra cubitalia   quorum alterum Nini   alterum Beli  Inter haec aquilam auream pennas extendenti similem sacrauerant 
Cultus regis inter omnia luxuria notabatur   purpureae tunicae medium album intextum erat   pallam auro distinctam aurei accipitres   uelut rostris inter se concurrerent   adornabant   ex zona aurea muliebriter cincta acinacem suspenderat   cui ex gemma uagina erat  Cidarim Persae uocabant regium capitis insigne   hoc caerulea fascia albo distincta circumibat  Currum decem milia hastatorum sequebantur   hastas argento exornatas   spicula auro praefixa gestabant  Dextra laeuaque regem ducenti ferme nobilissimi propinquorum comitabantur  Horum agmen claudebatur triginta milibus peditum   quos equi regis CCCC sequebantur  Interuallo deinde unius stadii matrem Darei Sisigambim currus uehebat   et in alio erat coniux  Turba feminarum reginas comitantium equis uectabatur  Quindecim deinde   quas armamaxas appellabant   sequebantur  In his erant liberi regis   et quae educabant eos   spadonumque grex haud sane illis gentibus uilis  tunc regiae pelices trecentae et sexaginta uehebantur   et ipsae regali cultu ornatuque  Post quas pecuniam regis sexcenti muli et trecenti cameli uehebant   praesidio sagittariorum prosequente  Propinquorum amicorumque coniuges huic agmini proximae lixarumque et calonum greges uehebantur  Ultimi erant cum suis quisque ducibus   qui cogerent agmen   leuiter armati 
 Contra si quis aciem Macedonum intueretur   dispar facies erat   equis uirisque non auro   non discolori ueste   sed ferro atque aere fulgentibus  Agmen et stare paratum et sequi   nec turba   nec sarcinis praegraue   intentum ad ducis non signum modo   sed etiam nutum   et castris locus   et exercitui commeatus suppetebant  Ergo Alexandro in acie miles non defuit   Dareus   tantae multitudinis rex   loci in quo pugnauit angustiis redactus est ad paucitatem   quam in hoste contempserat 
  Interea Alexander   Abistamene Cappadociae praeposito   Ciliciam petens cum omnibus copiis regionem   quae castra Cyri appellatur   peruenerat  Statiua illic habuerat Cyrus   cum aduersum Croesum in Lydiam duceret  Aberat ea regio quinquaginta stadia ab aditu quo Ciliciam intramus   Pylas incolae dicunt artissimas fauces   munimenta   quae manu ponimus   naturali situ imitante  Igitur Arsames   qui Ciliciae praeerat   reputans quid initio belli Memno suasisset   quondam salubre consilium sero exsequi statuit   igni ferroque Ciliciam uastat   ut hosti solitudinem faciat   quidquid usui potes esse   corrumpit   sterile ac nudum solum   quod tueri nequibat   relicturus  Sed longe utilius fuit angustias aditus   qui Ciliciam aperit   ualido occupare praesidio   iugumque opportune itineri imminens obtinere   unde inultus subeuntem aut prohibere aut opprimere hostem potuisset  Nunc paucis   qui callibus praesiderent   relictis retro ipse concessit   populator terrae quam ab populationibus uindicare debebat  Ergo   qui relicti erant   proditos se rati   nec conspectum quidem hostis sustinere ualuerunt   cum uel pauciores locum obtinere potuissent  Namque perpetuo iugo montis asperi ac praerupti Cilicia includitur   quod   cum ab mari adsurgat   uelut sinu quodam flexuque curuatum rursus altero cornu in diuersum litus excurrit  Per hoc dorsum   qua maxime introrsus mari cedit   asperi tres aditus et perangusti sunt   quorum uno Cilicia intranda est  Campestris eadem   qua uergit ad mare   planitiem eius crebris distinguentibus riuis   Pyramus et Cydnus   incliti amnes fluunt  Cydnus non spatio aquarum   sed liquore memorabilis   quippe leni tractu ex fontibus labens puro solo excipitur   nec torrentes incurrunt   qui placide manantis alueum turbent  Itaque incorruptus idemque frigidissimus   quippe multa riparum amoenitate inumbratus   ubique fontibus suis similis in mare euadit  Multa in ea regione monumenta uulgata carminibus uetustas exederat   monstrabantur urbium sedes   Lyrnesi et Thebes   Typhonis quoque specus et Corycium nemus   ubi crocum gignitur ceteraque in quibus nihil praeter famam durauerat 
Alexander fauces iugi   quae Pylae appellantur   intrauit  Contemplatus locorum situm non alias magis dicitur admiratus esse felicitatem suam   obrui potuisse uel saxis confitebatur   si fuissent qui subeuntes propellerent  Iter uix quaternos capiebat armatos   dorsum montis imminebat uiae   non angustae modo   sed plerumque praeruptae crebris oberrantibus riuis   qui ex radicibus montium manant  Thracas tamen leuiter armatos praecedere iusserat scrutarique calles   ne occultus hostis in subeuntes erumperet  Sagittariorum quoque manus occupauerat iugum   intentos arcus habebant moniti non inter ipsos inire sed proelium  Hoc modo agmen peruenit ad urbem Tarson   cui tunc maxime Persae subiciebant ignem   ne opulentum oppidum hostis inuaderet  At ille   Parmenione ad inhibendum incendium cum expedita manu praemisso   postquam Barbaros aduentu suorum fugatos esse cognouit   urbem ab se conseruatam intrat 
  Mediam Cydnus amnis   de quo paulo ante dictum est   interfluit   et tunc aestas erat   cuius calor non aliam magis quam Ciliciae oram uapore solis accendit   et diei feruidissimum tempus esse coeperat  Puluere simul ac sudore perfusum regem inuitauit liquor fluminis   ut calidum adhuc corpus ablueret   itaque   ueste deposita   in conspectu agminis    decorum quoque futurum ratus   si ostendisset suis leui ac parabili cultu corporis se esse contentum    descendit in flumen  Uixque ingressi subito horrore artus rigere coeperunt   pallor deinde suffusus est   et totum propemodum corpus uitalis calor liquit  Exspiranti similem ministri manu excipiunt   nec satis compotem mentis in tabernaculum deferunt  Ingens sollicitudo et paene iam luctus in castris erat  Flentes querebantur in tanto impetu cursuque rerum omnis aetatis ac memoriae clarissimum regem non in acie saltem   non ab hoste deiectum   sed abluentem aqua corpus ereptum esse et extinctum     instare Dareum   uictorem antequam uidisset hostem   sibi easdem terras   quas uictoria peragrassent   repetendas   omnia aut ipsos   aut hostes populatos  Per uastas solitudines   etiam si nemo insequi uelit   euntes fame atque inopia debellari posse  Quem signum daturum fugientibus   quem ausurum Alexandro succedere   Iam ut ad Hellespontum fuga penetrarent   classem   qua transeant   quem praeparaturum     Rursus in ipsum regem misericordia uersa   illum florem iuuentae illam uim animi   eundem regem et commilitonem diuelli ab se et abrumpi inmemores sui querebantur  Inter haec liberius meare spiritus coeperat   adleuabatque rex oculos   et paulatim redeunte animo circumstantes amicos agnouerat   laxataque uis morbi ob hoc solum uidebatur   quia magnitudinem mali sentiebat  Animi autem aegritudo corpus urgebat   quippe Dareum quinto die in Cilicia fore nuntiabatur  Uinctum ergo se tradi   et tantam uictoriam eripi sibi ex manibus obscuraque et ignobili morte in tabernaculo extingui se querebatur  Admissisque amicis pariter ac medicis     In quo me     inquit     articulo rerum mearum fortuna deprehenderit   cernitis  Strepitum hostilium armorum exaudire mihi uideor et   qui ultro intuli bellum   iam prouocor  Dareus ergo cum tam superbas litteras scriberet   fortunam meam in consilio habuit   sed nequiquam   si mihi arbitrio meo curari licet  Lenta remedia et segnes medicos non exspectant tempora mea   uel mori strenue quam tarde conualescere mihi melius est  Proinde   si quid opis   si quid artis in medicis est   sciant me non tam mortis quam belli remedium quaerere    Ingentem omnibus incusserat curam tam praeceps temeritas eius  Ergo pro se quisque precari coepere ne festinatione periculum augeret   sed esset in potestate medentium     inexperta remedia haud iniuria ipsis esse suspecta   cum ad perniciem eius etiam ab latere ipsius pecunia sollicitaret hostis    Quippe Dareus mille talenta interfectori Alexandri daturum se pronuntiari iusserat  Itaque ne ausurum quidem quemquam arbitrabantur experiri remedium   quod propter nouitatem posset esse suspectum 
  Erat inter nobiles medicos ex Macedonia regem secutus Philippus   natione Acarnan   fidus admodum regi   puero comes et custos salutis datus   non ut regem modo   sed etiam ut alumnum eximia caritate diligebat  Is non praeceps se   sed strenuum remedium adferre tantamque uim morbi potione medicata leuaturum esse promisit  Nulli promissum eius placebat praeter ipsum   cuius periculo pollicebatur  Omnia quippe facilius quam moram perpeti poterat   arma et acies in oculis erant   et uictoriam in eo positam esse arbitrabatur   si tantum ante signa stare potuisset   id ipsum   quod post diem tertium medicamentum sumpturus esset    ita enim medicus praedixerat    aegre ferens  Inter haec ab Parmenione fidissimo purpuratorum litteras accipit   quibus ei denuntiabat ne salutem suam Philippo committeret   mille talentis ab Dareo et spe nuptiarum sororis eius esse corruptum  Ingentem animo sollicitudinem litterae incusserant et   quidquid in utramque partem aut metus aut spes subiecerat   secreta aestimatione pensabat     Bibere perseuerem   ut si uenenum datum fuerit   ne inmerito quidem   quidquid acciderit   euenisse uideatur   damnem medici fidem   in tabernaculo ergo me opprimi patiar   At satius est alieno me mori scelere   quam metu nostro    Diu animo in diuersa uersato   nulli quid scriptum esset enuntiat epistulamque sigillo anuli sui impresso puluino   cui incubabat   subiecit  Inter has cogitationes biduo absumpto inluxit ab medico destinatus dies   et ille cum poculo   in quo medicamentum diluerat   intrauit  Quo uiso   Alexander leuato corpore in cubili epistulam ab Parmenione missam sinistra manu tenens accipit poculum et haurit interritus   tunc epistulam Philippum legere iubet   nec ab uultu legentis mouit oculos ratus aliquas conscientiae notas in ipso ore posse deprehendere  Ille epistula perlecta plus indignationis quam pauoris ostendit   proiectisque amiculo et litteris ante lectum     Rex     inquit     semper quidem spiritus meus ex te pependit   sed nunc uere   arbitror   sacro et uenerabili ore tuo trahitur  Crimen parricidii   quod mihi obiectum est   tua salus diluet   seruatus ab me uitam mihi dederis  Oro quaesoque   omisso metu patere medicamentum concipi uenis   laxa paulisper animum   quem intempestiua sollicitudine amici sane fideles sed moleste seduli   turbant    Non securum modo haec uox   sed etiam laetum regem ac plenum bonae spei fecit  Itaque     Si di     inquit     Philippe   tibi permisissent quo maxime modo uelles animum experiri meum   alio profecto uoluisses   sed certiore   quam expertus es   ne optasses quidem  Hac epistula accepta   tamen quod dilueras bibi   et nunc crede me non minus pro tua fide   quam pro mea salute esse sollicitum    Haec elocutus   dextram Philippo offert 
 Ceterum tanta uis medicamenti fuit   ut   quae secuta sunt   criminationem Parmenionis adiuuerint  Interclusus spiritus arte meabat  Nec Philippus quicquam inexpertum omisit  Ille fomenta corpori admouit   ille torpentem nunc cibi   nunc uini odore excitauit  Atque   ut primum mentis compotem esse sensit   modo matris sororumque   modo tantae uictoriae adpropinquantis admonere non destitit  Ut uero medicamentum se diffudit in uenas et sensim toto corpore salubritas percipi potui   primo animus uigorem suum   deinde corpus quoque exspectatione maturius recuperauit   quippe post tertium diem quam in hoc statu fuerat   in conspectum militum uenit  Nec audius ipsum regem quam Philippum intuebatur exercitus   pro se quisque dextram eius amplexi grates habebant   uelut praesenti deo  Namque haud facile dictu est   praeter ingenitam illi genti erga reges suos uenerationem   quantum huius utique regis uel admirationi dediti ei fuerint   uel caritate flagrauerint  Iam primum nihil sine diuina ope adgredi uidebatur   nam   cum praesto esset ubique fortuna   temeritas in gloriam cesserat  Aetas quoque   uix tantis matura rebus sed abunde sufficiens omnia eius opera honestabat   et   quae leuiora haberi solent   plerumque militari gratiora uulgo sunt   exercitatio corporis inter ipsos   cultus habitusque paulum ab priuato abhorrens   militaris uigor   quis ille uel ingenii dotibus   uel animi artibus   ut pariter carus ac uerendus esset   effecerat 
  At Dareus   nuntio de aduersa ualetudine accepto   celeritate quantam capere tam graue agmen poterat ad Euphraten contendit   iunctoque eo pontibus quinque tamen diebus traiecit exercitum Ciliciam occupare festinans  Iamque Alexander uiribus corporis receptis ad urbem Solos peruenerat   cuius potitus ducentis talentis multae nomine exactis arci praesidium militum imposuit  Uota deinde pro salute suscepta per ludum atque otium reddens ostendit quanta fiducia Barbaros sperneret   quippe Aesculapio et Mineruae ludos celebrauit  Spectanti nuntius laetus adfertur Halicarnaso   Persas acie ab suis esse superatos   Myndios quoque et Caunios et pleraque tractus eius suae facta dicionis  Igitur edito spectaculo ludicro castrisque motis et Pyramo amne ponte iuncto ad urbem Mallum peruenit   inde alteris castris ad oppidum Castabalum  Ibi Parmenio regi occurrit   praemiserat ad explorandum iter saltus per quem ad urbem Isson nomine penetrandum erat  Atque ille angustiis eius occupatis et praesidio modico relicto Isson quoque desertam ab Barbaris ceperat  Inde progressus   deturbatis qui interiora montium obsidebant   praesidiis cuncta firmauit   occupatoque itinere   sicut paulo ante dictum est   idem et auctor et nuntius uenit  Isson deinde rex copias admouit   ubi consilio habito utrumne ultra progrediendum foret   an ibi opperiundi essent noui milites quos ex Macedonia aduentare constabat   Parmenio non alium locum proelio aptiorem esse censebat     quippe illic utriusque regis copias numero futuras pares   cum angustiae multitudinem non caperent   planitiem ipsis camposque esse uitandos   ubi circumiri   ubi ancipiti acie opprimi possent  Timere ne non uirtute hostium   sed lassitudine sua uincerentur  Persas recentes subinde successuros   si laxius stare potuissent    Facile ratio tam salubris consilii accepta est  Itaque inter angustias saltus hostem opperiri statuit 
Erat in exercitu regis Sisenes Perses  Quondam ab praetore Aegypti missus ad Philippum donisque et omni honore cultus exsilium patria sede mutauerat   secutus deinde in Asiam Alexandrum   inter fideles socios habebatur  Huic epistulam Cretensis miles   obsignatam anulo cuius signum haud sane notum erat   tradidit  Nabarzanes   praetor Darei   miserat eam hortabaturque Sisenem   ut dignum aliquid nobilitate atque moribus ederet   magno id ei apud regem honori fore  Has litteras Sisenes   utpote innoxius   ad Alexandrum saepe deferre temptauit   sed   cum tot curis apparatuque belli regem uideret urgueri   aptius subinde tempus exspectans suspicionem initi scelesti consilii praebuit  Namque epistula   priusquam ei redderetur   in manus Alexandri peruenerat   lectamque eam et ignoti anuli sigillo inpresso Siseni dari iusserat ad aestimandam fidem Barbari  Qui quia per conplures dies non adierat regem   scelesto consilio eam uisus est suppressisse et in agmine ab Cretensibus haud dubie iussu regis occisus 
  Iamque Graeci milites   quos Thimodes ab Pharnabazo acceperat   praecipua spes et propemodum unica   ad Dareum peruenerant  Hi magnopere suadebant   ut retro abiret spatiososque Mesopotiae campos repeteret   si id consilium damnaret   at ille diuideret saltem innumerabiles copias   neu sub unum fortunae ictum totas uires regni cadere pateretur  Minus hoc regi quam purpuratis eius displicebat     ancipitem fidem et mercede uenalem   proditionem imminere   et diuidi non ob aliud copias uelle quam ut ipsi   in diuersa digressi   si quid commissum esset   traderent Alexandro   nihil tutius fore quam circumdatos eos exercitu toto obrui telis   documentum non inultae perfidiae futuros    At Dareus   ut erat sanctus et mitis   se uero tantum facinus negat esse facturum   ut suam secutos fidem   suos milites iubeat trucidari     quem deinde amplius nationum exterarum salutem suam crediturum sibi   si tot militum sanguine inbuisset manus   Neminem stolidum consilium capite luere debere   defuturos enim qui suaderent   si suasisse periculosum esset  Denique ipsos cotidie ad se aduocari in consilium uariasque sententias dicere   nec tamen melioris fidei haberi qui prudentius suaserit    Itaque Graecis nuntiare iubet ipsum quidem beneuolentiae illorum gratias agere     ceterum si retro ire pergat   haud dubie regnum hostibus traditurum   fama bella stare   et eum qui recedat fugere credi  Trahendi uero belli uix ullam esse rationem  Tantae enim multitudini   utique cum iam hiems instaret   in regione uasta et inuicem ab suis atque hoste uexata non suffectura alimenta  Ne diuidi quidem copias pose seruato more maiorum qui uniuersas uires discrimini bellorum semper obtulerint  Et   hercule   terribilem antea regem et absentia sua ad uanam fiduciam elatum   postquam aduentare se senserit   cautum pro temerario factum delituisse inter angustias saltus ritu ignobilium ferarum   quae strepitu praetereuntium audito siluarum latebris se occulerent  Iam etiam ualetudinis simulatione frustrari suos milites  Sed non amplius ipsum esse passurum detrectare certamen   in illo specu   in quem pauidi recessissent   oppressurum esse cunctantes    Haec magnificentius iactata quam uerius 
 Ceterum   pecunia omni rerumque pretiosissimis Damascum Syriae cum modico praesidio militum missis   reliquas copias in Ciliciam duxit insequentibus more patrio agmen coniuge et matre  Uirgines quoque cum paruo filio comitabantur patrem  Forte eadem nocte et Alexander ad fauces   quibus Syria aditur   et Dareus ad eum locum   quem Amanicas Pylas uocant   peruenit  Nec dubitauere Persae quin Isso relicta   quam ceperant   Macedones fugerent   nam etiam saucii quidam et inualidi   qui agmen non poterant persequi   excepti erant  Quos omnis instinctu purpuratorum barbara feritate saeuientium praecisis adustisque manibus circumduci   ut copias suas noscerent   satisque omnibus spectatis nuntiare quae uidissent regi suo iussit  Motis ergo castris superat Pinarum amnem   in tergis   ut credebat   fugientium haesurus  At illi   quorum amputauerat manus   ad castra Macedonum penetrant Dareum   quanto maximo cursu posset   sequi nuntiantes    Uix fides habebatur   itaque speculatores maritimas regiones praemissos explorare iubet   ipse adesset   an praefectorum aliquis speciem praebuisset uniuersi uenientis exercitus  Sed cum speculatores reuerterentur   procul ingens multitudo conspecta est  Ignes deinde totis campis conlucere coeperunt   omniaque uelut continenti incendio ardere uisa   cum incondita multitudo maxime propter iumenta laxius tenderet  Itaque eo ipso loco metari suos castra iusserat   laetus   quod omni expetierat uoto   in illis potissimum angustiis decernendum fore 
 Ceterum   ut solet fieri cum ultimi discriminis tempus aduentat   in sollicitudinem uersa fiducia est  Illam ipsam fortunam   qua adspirante res tam prospere gesserat   uerebatur   nec iniuria   ex his quae tribuisset sibi   quam mutabilis esset reputabat   unam superesse noctem   quae tanti discriminis moraretur euentum  Rursus occurrebat maiora periculis praemia et   sicut dubium esset an uinceret   ita illud utique certum esse   honeste et cum magna laude moriturum  Itaque corpora milites curare iussit ac deinde tertia uigilia instructos et armatos esse  Ipse in iugum editi montis escendit   multisque conlucentibus facibus patrio more sacrificium dis praesidibus loci fecit  Iamque tertium   sicut praeceptum erat   signum tuba miles acceperat   itineri simul paratus ac proelio   strenueque iussi procedere oriente luce peruenerunt ad angustias   quas occupare decreuerant  Dareum XXX inde stadia abesse praemissi indicabant  Tunc consistere agmen iubet   armisque ipse sumptis aciem ordinat 
Dareo aduentum hostium pauidi agrestes nuntiauerunt uix credenti occurrere etiam   quos ut fugientes sequebatur  Ergo non mediocris omnium animos capiebat formido    quippe itineri quam proelio aptiores erant    raptimque arma capiebant  Sed ipsa festinatio discurrentium suosque ad arma uocantium maiorem metum incussit  Alii in iugum montis euaserant   ut hostium agmen inde prospicerent   equos plerique frenabant  Discors exercitus nec ad unum intentus imperium uario tumultu cuncta turbauerat  Dareus initio iugum montis cum parte copiarum occupare statuit   et ab fronte et ab tergo circumiturus hostem   ab mari quoque   quo dextrum eius cornu tegebatur   alios obiecturus   ut undique urgueret  Praeter haec   uiginti milia praemissa cum sagittariorum manu Pinarum amnem   qui duo agmina interfluebat   transire et obicere sese Macedonum copiis iusserat   si id praestare non possent   retrocedere in montes et occulte circumire ultimos hostium  Ceterum destinata salubriter omni ratione potentior fortuna discussit   quippe alii prae metu imperium exsequi non audebant   alii frustra exsequebantur   quia   ubi partes labant   summa turbatur 
  Acies autem hoc modo stetit  Nabarzanes equitatu dextrum cornu tuebatur additis funditorum sagittariorumque uiginti fere milibus  In eodem Thimodes erat   Graecis peditibus mercede conductis triginta milibus praepositus  Hoc erat haud dubium robur exercitus   par Macedonicae phalangi acies  In laeuo cornu Aristomedes Thessalus XX milia barbarorum peditum habebat  In subsidiis pugnacissimas locauerat gentes  Ipsum regem in eodem cornu dimicaturum tria milia delectorum equitum   adsueta corporis custodia   et pedestris acies   quadraginta milia   sequebantur   Hyrcani deinde Medique equites   his proximi ceterarum gentium   ultra eos dextra laeuaque dispositi  Hoc agmen   sicut dictum est   instructum UI milia iaculatorum funditorumque antecedebant  Quidquid in aliis angustiis adiri poterat inpleuerant copiae   cornuaque hinc ab iugo   illinc ab mari stabant   uxorem matremque regis et alium feminarum gregem in medium agmen acceperant  Alexander phalangem   qua nihil apud Macedonas ualidius erat   in fronte constituit  Dextrum cornu Nicanor   Parmenionis filius   tuebatur   huic proximi stabant Coenos et Perdiccas et Meleager et Ptolomaeus et Amyntas   sui quisque agminis duces  In laeuo   quod ab mare pertinebat   Craterus et Parmenio erant   sed Craterus Parmenioni parere iussus  Equites ab utroque cornu locati   dextrum Macedones Thessalis adiunctis   laeuum Peloponnesii tuebantur  Ante hanc aciem posuerat funditorum manum sagittariis admixtis  Thraces quoque et Cretenses ante agmen ibant   et ipsi leuiter armati  At his   qui praemissi ab Dareo iugum montis insederant   Agrianos opposuit ex Graecia nuper aduectos  Parmenioni autem praeceperat   ut   quantum posset   agmen ad mare extenderet   quo longius abesset acies montibus   quos occupauerant Barbari  At illi neque obstare uenientibus nec circumire praetergressos ausi funditorum maxime aspectu territi profugerant   eaque res Alexandro tutum agminis latus   quod ne superne incesseretur timuerat   praestitit  XXX et duo armatorum ordines ibant   neque enim latius extendi aciem patiebantur angustiae  Paulatim deinde et laxare se sinus montium et maius spatium aperire coeperant   ita ut non pedes solum ordine incedere   sed etiam lateribus circumfundi posset equitatus 
  Iam in conspectu   sed extra teli iactum utraque acies erat   cum priores Persae inconditum et trucem sustulere clamorem  Redditur et ab Macedonibus   maior exercitus numero   iugis montium uastisque saltibus repercussus   quippe semper circumiecta nemora petraeque   quantamcumque accepere uocem   multiplicato sono referunt  Alexander ante prima signa ibat identidem manu suos inhibens   ne suspensi acrius ob nimiam festinationem concitato spiritu capesserent proelium  Cumque agmini obequitaret   uaria oratione   ut cuiusque animis aptum erat   milites adloquebatur  Macedones   tot bellorum in Europa uictores   ad subigendam Asiam atque ultima Orientis non ipsius magis quam suo ductu profecti inueteratae uirtutis admonebantur   illos terrarum orbis liberatores emensosque olim Herculis et Liberi patris terminos non Persis modo   sed etiam omnibus gentibus inposituros iugum   Macedonum prouincias Bactra et Indos fore   minima esse   quae nunc intuerentur   sed omnia uictoria aperiri  Non in praeruptis petris Illyriorum et Thraciae saxis sterilem laborem fore   spolia totius Orientis offerri  Uix gladio futurum opus   totam aciem suo pauore fluctuantem umbonibus posse propelli  Uictor ad haec Atheniensium Philippus pater inuocabatur   domitaeque nuper Boeotiae et urbis in ea nobilissimae ad solum dirutae species repraesentabatur animis  Iam Granicum amnem   iam tot urbes aut expugnatas aut in fidem acceptas   omniaque quae post tergum erant   strata et pedibus ipsorum subiecta memorabat  Cum adierat Graecos   admonebat ab his gentibus inlata Graeciae bella   Darei prius   deinde Xerxis insolentia aquam ipsos terramque poscentium   ut neque fontium haustum nec solitos cibos relinquerent deditae   bis templa ruinis et ignibus esse deleta   urbes eorum expugnatas   foedera diuini humanique iuris uiolata referebat  Illyrios uero et Thracas   rapto uiuere adsuetos   aciem hostium auro purpuraque fulgentem intueri iubebat   praedam non arma gestantem   irent   et inbellibus feminis aurum uiri eriperent   aspera montium suorum iuga nudasque calles et perpetuo rigentes gelu ditibus Persarum campis agrisque mutarent 
  Iam ad teli iactum peruenerant   cum Persarum equites ferociter in laeuum cornu hostium inuecti sunt   quippe Dareus equestri proelio decernere optabat   phalangem Macedonici exercitus robur esse coniectans  Quod ubi Macedo conspexit   duabus alis equitum ad iugum montis iussis subsistere ceteros in medium belli discrimen strenue transfert  subductis deinde ex acie Thessalis equitibus   praefectum eorum occulte circumire tergum suorum iubet Parmenionique coniungi et   quod is imperasset   inpigre exsequi  Iamque immissi in medium Persarum undique circumfusi egregie tuebantur se   sed conferti et quasi cohaerentes tela uibrare non poterant   simul erant emissa   in eosdem concurrentia inplicabantur   leuique et uano ictu pauca in hostem   plura in humum innoxia cadebant  Ergo   comminus pugnam coacti conserere gladios inpigre stringunt  tunc uero multum sanguinis fusum est   duae quippe acies ita cohaerebant   ut armis arma pulsarent   mucrones in ora dirigerent  Non timido   non ignauo cessare tunc licuit   collato pede   quasi singuli inter se dimicarent   in eodem uestigio stabant   donec uincendo locum sibi facerent  tunc demum ergo promouebant gradum   cum hostem prostrauerant  At illos nouus excipiebat aduersarius fatigatos   nec uulnerati   ut alias solent   acie poterant excedere   cum hostis instaret ab fronte   ab tergo sui urgerent 
Alexander non ducis magis quam militis munia exsequebatur   opimum decus caeso rege expetens   quippe Dareus curru sublimis eminebat   et suis ad se tuendum et hostibus ad incessendum ingens incitamentum  Ergo frater eius Oxathres   cum Alexandrum instare ei cerneret   equites   quibus praeerat   ante ipsum currum regis obiecit  Armis et robore corporis multum super ceteros eminens   animo uero et pietate in paucissimis   illo utique proelio clarus alios inprouide instantes prostrauit   alios in fugam auertit  At Macedones circa regem erant mutua adhortatione firmati   cum ipso in equitum agmen inrumpunt  tunc uero similis ruinae strages erat  Circa currum Darei iacebant nobilissimi duces ante oculos regis egregia morte defuncti   omnes in ora proni   sicut dimicantes procubuerant   aduerso corpore uulneribus acceptis  Inter hos Atizyes et Rheomithres et Sabaces praetor Aegypti   magnorum exercituum praefecti   noscitabantur   circa eos cumulata erat peditum equitumque obscurior turba  Macedonum quoque non quidem multi   sed promptissimi tamen caesi sunt   inter quos Alexandri dextrum femur leuiter mucrone perstrictum est  Iamque qui Dareum uehebant equi   confossi hastis et dolore efferati   iugum quatere et regem curru excutere coeperant   cum ille ueritus ne uiuus ueniret in hostium potestatem desilit et in equum   qui ad hoc ipsum sequebatur   inponitur insignibus quoque imperii   ne fugam proderent   indecore abiectis  tunc uero ceteri dissipantur metu et   qua cuique ad fugam patebat uia   erumpunt arma iacientes quae paulo ante ad tutelam corporum sumpserant   adeo pauor etiam auxilia formidat 
Instabat fugientibus eques ab Parmenione missus   et forte in illud cornu omnes fuga abstulerat  At in dextro Persae Thessalos equites uehementer urgebant   iamque una ala ipso inpetu proculcata erat   cum Thessali strenue circumactis equis dilapsi rursus in proelium redeunt sparsosque et incompositos uictoriae fiducia Barbaros ingenti caede prosternunt  Equi pariter equitesque Persarum   serie lamnarum graue agmen   ob id genus pugnae   quod celeritate maxime constat   aegre moliebantur   quippe in circumagendis equis suis Thessali inulti eos occupauerant  Hac tam prospera pugna nuntiata Alexander non ante ausus persequi barbaros utrimque iam uictor instare fugientibus coepit  Haud amplius regem quam mille equites sequebantur   cum ingens multitudo hostium cederet   sed quis aut in uictoria aut in fuga copias numerat   Agebantur ergo ab tam paucis pecorum modo   et idem metus   qui cogebat fugere   fugientes morabatur  At Graeci qui in Darei partibus steterant   Amynta duce    praetor hic Alexandri fuerat   tunc transfuga    abrupti ab ceteris haud sane fugientibus similes euaserant  Barbari longe diuersam fugam intenderunt   alii   qua rectum iter in Persidem ducebat   quidam circuitu rupes saltusque montium occultos petiuere   pauci castra Darei  Sed iam illa quoque uictor intrauerat   omni quidem opulentia ditia  Ingens auri argentique pondus   non belli   sed luxuriae apparatum   diripuerant milites   cumque plus raperent   quam capere possent   passim strata erant itinera uilioribus sarcinis   quas in conparatione meliorum auaritia contempserat  Iamque ad feminas peruentum erat   quibus   quo cariora ornamenta sunt   uiolentius detrahebantur  Ne corporibus quidem uis ac libido parcebat  Omni planctu tumultuque   prout cuique fortuna erat   castra repleuerant   nec ulla facies mali deerat   cum per omnes ordines aetatesque uictoris crudelitas ac licentia uagaretur  Tunc uero inpotentis fortunae species conspici potui   cum ii   qui tunc Dareo tabernaculum exornauerant omni luxu et opulentia instructum   eadem illa Alexandro   quasi ueteri domino   reseruabant  Namque id solum intactum omiserant milites   ita tradito more ut uictorem uicti regis tabernaculo exciperent 
 Sed omnium oculos animosque in semet conuerterant captiuae mater coniuxque Darei   illa non maiestate solum sed etiam aetate uenerabilis   haec formae pulchritudine nec illa quidem sorte corruptae   receperat in sinum filium nondum sextum annum aetatis egressum   in spem tantae fortunae   quantam pater eius paulo ante amiserat   genitum  At in gremio anus auiae iacebant adultae uirgines duae non suo tantum   sed etiam illius maerore confectae  Ingens circa eam nobilium feminarum turba constiterat laceratis crinibus abscissaque ueste   pristini decoris inmemores   reginas dominasque ueris quondam   tunc alienis nominibus   inuocantes  Illae suae calamitatis oblitae in utro cornu Dareus stetisset   quae fortuna discriminis fuisset   requirebant   negabant se captas   si uiueret rex  Sed illum equos subinde mutantem longius fuga abstulerat 
 In acie autem caesa sunt Persarum peditum C milia   decem equitum   at ab parte Alexandri ad quattuor et quingenti saucii fuere   ex peditibus XXX omnino et duo desiderati sunt   equitum centum quinquaginta interfecti   tantulo inpendio ingens uictoria stetit  
  Rex   qui diu Dareum persequendo fatigabatur   postquam et nox adpetebat et consequendi spes non erat   in castra paulo ante ab suis capta peruenit  Inuitari deinde amicos   quibus maxime adsueuerat   iussit   quippe summa dumtaxat cutis in femine perstricta non prohibebat interesse conuiuio   cum repente ex proximo tabernaculo lugubris clamor barbaro ululatu planctuque permixtus epulantes conterruit  Cohors quoque   quae excubabat ad tabernaculum regis   uerita ne maioris motus principium esset   armare se coeperat  Causa subiti pauoris fuit   quod mater uxorque Darei cum captiuis nobilibus regem   quem interfectum esse credebant   ingenti gemitu eiulatuque deflebant  Unus namque ex captiuis spadonibus   qui forte ante ipsarum tabernaculum steterat   amiculum   quod Dareus   sicut paulo ante dictum est   ne cultu proderetur abiecerat   in manibus eius qui repertum ferebat agnouit   ratusque interfecto detractum esse falsum nuntium mortis eius attulerat  Hoc mulierum errore conperto Alexander fortunae Darei et pietati earum inlacrimasse fertur  Ac primo Mithrenem   qui Sardis tradiderat   peritum linguae persicae   ire ad consolandas eas iusserat   ueritus deinde ne proditor captiuarum iram doloremque renouaret   Leonnatum ex purpuratis suis misit   iussum indicare falso lamentari eas uiuum  Ille cum paucis armigeris in tabernaculum in quo captiuae erant peruenit   missumque se ab rege nuntiare iubet  At hi   qui in uestibulo erant   ut armatos conspexere   rati actum esse de dominis in tabernaculum currunt   uociferantes adesse supremam horam missosque qui occiderent captas  Itaque   ut quae nec prohibere possent nec admittere auderent   nullo responso dato tacitae opperiebantur uictoris arbitrium  Leonnatus exspectato diu qui se intromitteret   postquam nemo producere audebat   relictis in uestibulo satellitibus intrat in tabernaculum  Ea ipsa res turbauerat feminas   quod inrupisse non admissus uidebatur  Itaque mater et coniunx prouolutae ad pedes orare coeperunt ut   priusquam interficerentur   Darei corpus ipsis patrio more sepelire permitteret   functas supremi in regem officio inpigre se esse morituras  Leonnatus et uiuere Dareum et ipsas non incolumes modo   sed etiam apparatu pristinae fortunae reginas fore  tunc Darei demum mater adleuari se passa est 
Alexander postero die cum cura sepultis militibus   quorum corpora inuenerat   Persarum quoque nobilissimis eundem honorem haberi iubet   matrique Darei permittit quos uellet patrio more sepeliret  Illa paucos arta propinquitate coniunctos pro habitu praesentis fortunae humari iussit   apparatum funerum   quo Persae suprema officia celebraret   inuidiosum fore existimans   cum uictores haud pretiose cremarentur  Iamque iustis defunctorum corporibus solutis praemittit ad captiuas   qui nuntiarent ipsum uenire   inhibitaque comitantium turba tabernaculum cum Hephaestione intrat  Is longe omnium amicorum carissimus erat regi   cum ipso pariter eductus   secretorum omnium arbiter   libertatis quoque in admonendo eo non alius ius maius habebat   quod tamen ita usurpabat ut magis ab rege permissum quam uindicatum ab eo uideretur   et sicut aetate par erat regi   ita corporis habitu praestabat  Ergo reginae illum esse regem ratae suo more ueneratae sunt  Inde ex captiuis spadonibus quis Alexander esset monstrantibus   Sisigambis aduoluta est pedibus eius ignorationem numquam antea uisi regis excusans   quam manu adleuans rex     Non errasti     inquit     mater   nam et hic Alexander est   
 Equidem hac continentia animi si ad ultimum uitae perseuerare potuisset   feliciorem fuisse crederem   quam uisus est esse   cum Liberi patris imitaretur triumphum ab Hellesponto usque ad Oceanum omnes gentes uictoria emensus  Sic uicisset profecto superbiam atque iram   mala inuicta   sic abstinuisset inter epulas caedibus amicorum   egregiosque bello uiros et tot gentium secum domitores indicta causa ueritus esset occidere  Sed nondum fortuna se animo eius superfuderat   itaque orientem tam moderate et prudenter tulit   ad ultimum magnitudinem eius non cepit  Tunc quidem ita se gessit   ut omnes ante eum reges et continentia et clementia uincerentur  Uirgines reginas excellentis formae tam sancte habuit   quam si eodem quo ipse parente genitae forent   coniugem eiusdem   quam nulla aetatis suae pulchritudine corporis uicit   adeo ipse non uiolauit   ut summam adhibuerit curam   ne quis captiuo corpori inluderet   omnem cultum reddi feminis iussit   nec quicquam ex pristinae fortunae magnificentia captiuis praeter fiduciam defuit  Itaque Sisigambis     Rex     inquit     mereris ut ea precemur tibi   quae Dareo nostro quondam precatae sumus   et   ut uideo   dignus es   qui tantum regem non felicitate solum   sed etiam aequitate superaueris  Tu quidem matrem me et reginam uocas   sed ego me tuam famulam esse confiteor  Et praeteritae fortunae fastigium capio et praesentis iugum pati possum   tua interest   quantum in nos licuerit si id potius clementia quam saeuitia uis esse testatum    Rex bonum animum habere eas iussit  Darei filium collo suo admouit   atque nihil ille conspectu tunc primum ab se uisi conterritus ceruicem eius manibus amplectitur  Motus ergo rex constantia pueri Hephaestionem intuens   Quam uellem     inquit     Dareus aliquid ex hac indole hausisset     tunc tabernaculo egressus  Tribus aris in ripa Pinari amnis Ioui atque Herculi Mineruaeque sacratis Syriam petit   Damascum ubi regis gaza erat Parmenione praemisso 
XIII  Atque cum praecessisse et Darei satrapam conperisset   ueritus ne paucitas suorum sperneretur accersere maiorem manum statuit  Sed forte in exploratores ab eo praemissos incidit natione Mardus   qui ad Parmeniona perductus litteras ad Alexandrum ab praefecto Damasci missas tradit ei   nec dubitare eum   quin omnem regiam supellectilem cum pecunia traderet   adiecit  Parmenio adseruari eo iusso litteras aperit   in quis erat scriptum   ut mature Alexander aliquem ex ducibus suis mitteret cum manu exigua cui traderet quaecumque rex penes ipsum reliquisset  Itaque Mardum datis comitibus ad proditorem remittit  Ille ex manibus custodientium lapsus Damascum ante lucem intrat  Turbauerat ea res Parmenionis animum insidias timentis   et ignotum iter sine duce non audebat ingredi  Felicitati tamen regis sui confisus agrestes   qui duces itineris essent   excipi iussit   quibus celeriter repertis quarto die ad urbem peruenit   iam metuente praefecto ne sibi fides habita non esset  Igitur   quasi parum munimentis oppidi fidens ante solis ortum pecuniam regiam    gazam Persae uocant    cum pretiosissimis rerum efferri iubet   fugam simulans   re uera ut praedam hosti offerret  Multa milia uirorum feminarumque excedentem oppido sequebantur   omnibus miserabilis turba praeter eum   cuius fidei commissa erat  Quippe   quo maior proditionis merces foret   obicere hosti parabat gratiorem omni pecunia praedam   nobiles uiros   praetorum Darei coniuges liberosque   praeter hos urbium graecarum legatos   quos Dareus uelut in arce tutissima in proditoris reliquerat manibus  Gangabas Persae uocant humeris onera portantes   ii cum tolerare non possent    quippe et procella subito niuem effuderat et humus rigebat gelu tunc adstricta    uestes   quas cum pecunia portabant   auro et purpura insignes induunt   nullo prohibere auso   cum fortuna regis etiam humillimis in ipsum licentiam faceret  Praebuere ergo Parmenioni non spernendi agminis speciem  Qui intentiore cura suos quasi ad iustum proelium paucis adhortatus equis calcaria iubet subdere et acri impetu in hostem inuehi  At illi   qui sub oneribus erant   omissis per metum capessunt fugam   armati quoque   qui eos prosequebantur   eodem metu arma iactare ac nota deuerticula petere coeperunt  Praefectus   quasi et ipse conterritus   simulans cuncta pauore conpleuerat  Iacebant totis campis opes regia   illa pecunia stipendio ingenti militum praeparata   ille cultus tot nobilium uirorum   tot inlustrium feminarum   aurea uasa   aurei freni   tabernacula regali magnificentia ornata   uehicula quoque ab suis destituta   ingentis opulentiae plena   facies etiam praedantibus tristis   si qua res auaritiam moraretur  Quippe tot annorum incredibili et fidem excedente fortuna cumulata   tunc alia stirpibus lacerata   alia in caenum demersa eruebantur   non sufficiebant praedantium manus praedae  Iamque etiam ad eos   qui primi fugerant   uentum erat  Feminae pleraeque paruos trahentes liberos ibant   inter quas tres fuere uirgines   Ochi   qui ante Dareum regnauerat   filiae   olim quidem ex fastigio paterno rerum mutatione detractae   sed tunc sortem earum crudelius adgrauante fortuna  In eodem grege uxor quoque eiusdem Ochi fuit Oxathrisque    frater hic erat Darei    filia et coniunx Artabazi principis purpuratorum   filiusque cui Ilioneo fuit nomen  Pharnabazi quoque   cui summum imperium maritimae orae rex dederat   uxor cum filio excepta est   Mentoris filiae tres ac nobilissimi ducis Memnonis coniunx et filius    uixque ulla domus purpurati afuit tantae cladi    Lacedaemonii et Athenienses societatis fide uiolata Persas secuti   Aristogiton et Dropides et Iphicrates   inter Athenienses genere famaque longe clarissimi   Lacedaemonii Pasippus et Onomastorides cum Onomante et Callicratide   hi quoque domi nobiles  summa pecuniae signatae fuit talentorum II milia et sescenta   facti argenti pondus quingenta aequabat   praeterea XXX milia hominum cum UII milibus iumentorum dorso onera portantium capta sunt  Ceterum tantae fortunae proditorem dei ultores celeriter debita poena persecuti sunt  Namque unus ex consciis eius   credo   regis uicem etiam in illa sorte reueritus   interfecti proditoris caput ad Dareum tulit   opportunum solacium prodito   quippe et ultus inimicum erat   et nondum in omnium animis memoriam maiestatis suae exoleuisse cernebat 
Dareus, tanti modo exercitus rex, qui triumphantis magis quam dimicantis more curru sublimis inierat proelium, per loca, quae prope inmensis agminibus inpleuerat, iam inania et ingenti solitudine uasta, fugiebat. Pauci regem sequebantur: nam nec eodem omnes fugam intenderant, et deficientibus equis cursum eorum, quos rex subinde mutabat, aequare non poterant. Onchas deinde peruenit, ubi excepere eum Graecorum quattuor milia. Iam rectius tunc ad Euphraten contendit, id demum credens fore ipsius, quod celeritate praecipere potuisset.
At Alexander Parmenionem, per quem apud Damascum recepta erat praeda, iussum eam ipsam et captiuos diligenti adseruare custodia, Syriae, quam Coelen uocant, praefecit. Nouum imperium Syri, nondum belli cladibus satis domiti, aspernabantur: sed celeriter subacti oboedienter imperata fecerunt. Aradus quoque insula deditur regi. Maritimam tunc oram et pleraque longius etiam ab mari recedentia rex eius insulae Strato possidebat: quo in fidem accepto, castra mouit ad urbem Marathon. Ibi illi litterae ab Dareo redduntur, quibus ut superbe scriptis uehementer offensus est: praecipue eum mouit, quod Dareus sibi regis titulum nec eundem Alexandri nomini adsciuerat. Postulabat autem magis quam petebat, ut, accepta pecunia quantamcumque tota Macedonia caperet, matrem sibi ac coniugem liberosque restitueret, de regno aequo, si uellet, Marte contenderet: "si saniora consilia tandem pati potuisset, contentus patrio cederet alieni imperii finibus, socius amicusque esset. In ea se fidem et dare paratum et accipere." Contra Alexander in hunc maxime modum rescripsit: "Rex Alexander Dareo S. Cuius nomen sumpsisti, Dareus Graecos, qui oram Hellesponti tenent, coloniasque Graecorum Ionias omni clade uastauit, cum magno deinde exercitu mare traiecit, inlato Macedoniae et Graeciae bello. Rursus Xerxes, gentis eiusdem, ad oppugnandos nos cum inmanium Barbarorum copiis uenit; qui, nauali proelio uictus, Mardonium tamen reliquit in Graecia, ut absens quoque popularetur urbes, agros ureret. Philippum uero parentem meum quis ignorat ab iis interfectum esse, quos ingentis pecuniae spe sollicitauerant uestri? inpia enim bella suscipitis, et, cum habeatis arma, licemini hostium capita, sicut tu proxime talentis mille, tanti exercitus rex, percussorem in me emere uoluisti. Repello igitur bellum non infero. Et di quoque pro meliore stantes causa: magnam partem Asiae in dicionem redegi meam, te ipsum acie uici. Quem etsi nihil ab me inpetrare oportebat, utpote qui ne belli quidem in me iura seruaueris, tamen, si ueneris supplex, et matrem et coniugem et liberos sine pretio recepturum esse promitto: et uincere et consulere uictis scio. Quod si te committere nobis times, dabimus fidem inpune uenturum. De cetero cum mihi scribes, memento non solum regi te, sed etiam tuo scribere." Ad hanc perferendam Thersippus est missus.
In Phoenicen inde descendit et oppidum Byblon traditum recepit. Inde ad Sidona uentum est, urbem uetustate famaque conditorum inclitam. Regnabat in ea Strato, Darei opibus adiutus; sed, quia deditionem magis popularium quam sua sponte fecerat, regno uisus indignus, Hephaestionique permissum ut, quem eo fastigio ex Sidoniis dignissimum arbitraretur, constitueret regem. Erant Hephaestioni duo hospites, clari inter suos iuuenes, qui facta ipsis potestate regnandi negauerunt quemquam patrio more in id fastigium recipi nisi regia stirpe ortum. Admiratus Hephaestion magnitudinem animi spernentis quod alii per ignes ferrumque peterent: "Uos quidem macte uirtute" inquit, "estote, qui primi intellexistis quanto maius esset regnum fastidire, quam accipere. Ceterum date aliquem regiae stirpis, qui meminerit ab uobis acceptum habere se regnum." Atque illi, cum multos imminere tantae spei cernerent, singulis amicorum Alexandri iam ob nimiam regni cupiditatem adulantis, statuunt neminem esse potiorem quam Abdalonymum quendam, longa quidem cognatione stirpi regiae adnexum, sed ob inopiam suburbanum hortum exigua colentem stipe. Causa ei paupertatis sicut plerisque probitas erat. Intentusque operi diurno strepitum armorum, qui totam Asiam concusserat, non exaudiebat. subito deinde, de quibus ante dictum est, cum regiae uestis insignibus hortum intrant, quem forte steriles herbas eligens Abdalonymus repurgabat. tunc rege eo salutato, alter ex his: "Habitus", inquit, "hic uestis quem cernis in meis manibus, cum isto squalore permutandus tibi est. Ablue corpus inluuie aeternisque sordibus squalidum: cape regis animum, et in eam fortunam, qua dignus es, istam continentiam perfer. Et cum in regali solio residebis uitae necisque omnium ciuium dominus, caue obliuiscaris habitus, in quo accipis regnum, immo hercule, propter quem." Somnio similis res Abdalonymo uidebatur; interdum, satisne sani essent qui tam proterue sibi inluderent, percontabatur. Sed ut cunctanti squalor ablutus est et iniecta uestis purpura auroque distincta et fides ab iurantibus facta, serio iam rex, iisdem comitantibus, in regiam peruenit. Fama, deinde ut solet, strenue tota urbe discurrit. Aliorum studium, aliorum indignatio eminebat; diuitissimus quisque humilitatem inopiamque eius apud amicos Alexandri criminabatur. Admitti eum rex protinus iussit diuque contemplatus: "Corporis", inquit, "habitus famae generis non repugnat, sed libet scire inopiam qua patientia tuleris?" tunc ille: "Utinam", inquit, "eodem animo regnum pati possim! hae manus suffecere desiderio meo; nihil habenti nihil defuit." Magnae indolis specimen ex hoc sermone Abdalonymi cepit; itaque non Stratonis modo regiam supellectilem attribui ei iussit, sed pleraque etiam ex persica praeda, regionem quoque urbi adpositam dicioni eius adiecit.
Interea Amyntas, quem ad Persas ab Alexandro transfugisse diximus, cum quattuor milibus Graecorum ipsius ex acie persecutis fugam Tripolin peruenit. Inde, in naues militibus inpositis, Cyprum transmisit, et, cum in illo statu rerum id quemque, quod occupasset, habiturum arbitraretur uelut certo iure possessum, Aegyptum petere decreuit, utrique regi hostis, et semper ex ancipiti mutatione temporum pendens. Hortatusque milites ad spem tantae rei, docet Sabacen praetorem Aegypti cecidisse in acie, Persarum praesidium et sine duce esse et inualidum, Aegyptios, semper praetoribus eorum infestos, pro sociis ipsos non pro hostibus aestimaturos. Omnia experiri necessitas cogebat: quippe cum primas spes fortuna destituit, futura praesentibus uidentur esse potiora. Igitur conclamant duceret quo uideretur. Atque ille utendum animis, dum spe calerent, ratus ad Pelusii ostium penetrat, simulans ab Dareo se esse praemissum. Potitus ergo Pelusii, Memphim copias promouit; ad cuius famam Aegyptii, uana gens et nouandis quam gerendis aptior rebus, ex suis quisque uicis urbibusque hoc ipsum concurrunt ad delenda praesidia Persarum. Qui territi tamen spem retinendi Aegyptum non omiserunt. Sed eos Amyntas proelio superatos in urbem conpellit; castrisque positis uictores ad populandos agros. Uelut in medio positis bonis hostium, cuncta agebantur.
Itaque Mazaces, quamquam infelici proelio suorum animos territos esse cognouerat, tamen palantes et uictoriae fiducia incautos ostentans perpulit ne dubitarent ex urbe erumpere et res amissas reciperare. Id consilium non ratione prudentius, quam euentu felicius fuit: ad unum omnes cum ipso duce occisi sunt. Has poenas Amyntas utrique regi dedit, nihilo magis ei, ad quem transfugerat, fidus quam illi, quem deseruerat.
Darei praetores, qui proelio apud Isson superfuerant, cum omni manu, quae fugientes secuta erat, adsumpta etiam Cappadocum et Paphlagonum iuuentute Lydiam recuperare temptabant. Antigonus, praetor Alexandri, Lydiae praeerat: qui, quamquam plerosque militum ex praesidiis ad regem dimiserat, tamen barbaris spretis in aciem suos eduxit. Eadem illic quoque fortuna partium fuit: tribus proeliis alia atque alia regione commissis, Persae funduntur.
Eodem tempore classis Macedonum ex Graecia accita Aristomene, qui ad Hellesponti oram reciperandam ab Dareo erat missus, captis eius aut euersis nauibus superat. ab Milesiis deinde Pharnabazus, praefectus persicae classis, pecunia exacta et praesidio in urbem Chium introducto, centum nauibus Andrum et inde Siphnum petiit. Has quoque insulas praesidiis occupat, pecunia multat.
Magnitudo belli, quod ab opulentissimis Europae Asiaeque regibus in spem totius orbis occupandi gerebatur, Graeciae quoque et Cretae arma commouerat. Agis, Lacedaemoniorum rex, octo milibus Graecorum, qui ex Cilicia profugi domos repetierant, contractis bellum Antipatro, Macedoniae praefecto, moliebatur. Cretenses has aut illas partes secuti nunc Sparanorum, nunc Macedonum praesidiis occupabantur. Sed leuiora inter illos fuere discrimina, unum certamen, ex quo cetera pendebant, intuente fortuna.
Iam tota Syria, iam Phoenice quoque excepta Tyro Macedonum erat, habebatque rex castra in continenti, ab qua urbem angustum fretum dirimit. Tyros, et magnitudine et claritate ante omnes urbes Syriae Phoenicesque memorabilis, facilius societatem Alexandri acceptura uidebatur quam imperium. Coronam igitur auream donum legati adferebant, commeatusque large et hospitaliter ex oppido aduexerant. Ille dona ut ab amicis accipi iussit, benigneque legatos adlocutus Herculi, quem praecipue Tyrii colerent, sacrificare uelle se dixit: "Macedonum reges credere ab illo deo ipsos genus ducere, se uero ut id faceret etiam oraculo monitum." Legati respondent esse templum Herculis extra urbem in ea sede quam Palaetyron ipsi uocent: ibi regem deo sacrum rite facturum. Non tenuit iram Alexander, cuius alioquin potens non erat. Itaque: "Uos quidem", inquit, "fiducia loci, quod insulam incolitis, pedestrem hunc exercitum spernitis, sed breui ostendam in continenti uos esse. Proinde sciatis licet aut intraturum me urbem aut oppugnaturum." Cum hoc responso dimissi suos monere coeperunt, ut regem quem Syria, quem Phoenice recepisset, ipsi quoque urbem intrare paterentur. At illi loco satis fisi obsidionem ferre decreuerant. Namque urbem ab continenti quattuor stadiorum fretum diuidit. Africo maxime obiectum, crebros ex alto fluctus in litus euoluit, nec accipiendo operi, quo Macedones continenti insulam iungere parabant, quicquam magis quam ille uentus obstabat. Quippe uix leni et tranquillo mari moles agi possunt; Africus uero prima quaeque congesta, pulsu inlisa mari subruit, nec ulla tam firma moles est, quam non exedant undae et per nexus operum manantes et, ubi acrior flatus existit, summi operis fastigio superfusae. Praeter hanc difficultatem haud minor alia erat: muros turresque urbis praealtum mare ambiebat; non tormenta, nisi ex nauibus procul excussa mitti, non scalae moenibus adplicari poterant; praeceps in salum murus pedestre interceperat iter; naues nec habebat rex et, si admouisset, pendentes et instabiles missilibus arceri poterant. Inter quae parua dictu res Tyriorum fiduciam accendit. Carthaginiensium legati ad celebrandum sacrum anniuersarium more patrio tunc uenerant: quippe Carthaginem Tyrii condiderunt, semper parentum loco culti. Hortari ergo Poeni coeperunt, ut obsidionem forti animo paterentur: breui Carthagine auxilia uentura. Namque ea tempestate magna ex parte punicis classibus maria obsidebantur. Igitur bello decreto per muros turresque tormenta disponunt, arma iunioribus diuidunt, opifices quorum copia urbs abundabat in officinas distribuunt. Omnia belli apparatu strepunt. Ferreae quoque manus, harpagonas uocant, quas operibus hostium inicerent, coruique et alia tuendis urbibus excogitata praeparabantur. Sed cum fornacibus ferrum, quod excudi oportebat, inpositum esset admotisque follibus ignem flatu accenderent, sanguinis riui sub ipsis flammis exstitisse dicuntur: idque omen in Macedonum malum uerterunt Tyrii. Apud Macedonas quoque cum forte panem quidam militum frangerent, manantis sanguinis guttas notauerunt, territoque rege Aristander peritissimus uatum, si extrinsecus cruor fluxisset, Macedonibus id triste futurum ait: contra, cum ab interiore parte manauerat, urbi, quam obsidere destinassent, exitium portendere. Alexander cum et classem procul haberet, et longam obsidionem magno sibi ad cetera inpedimento uideret fore, caduceatores, qui ad pacem eos conpellerent, misit; quos Tyrii contra ius gentium occisos praecipitauerunt in altum. Atque ille, suorum tam indigna morte commotus, urbem obsidere statuit. Sed ante iacienda moles erat, quae continenti urbem committeret. Ingens ergo animis militum desperatio incessit, cernentibus profundum mare, quod uix diuina ope posset inpleri: quae saxa tam uasta, quas tam proceras arbores posse reperiri? exhauriendas esse regiones, ut illud spatium exaggeraretur; exaestuare semper fretum, quoque artius uolutetur inter insulam et continentem, hoc acrius furere. At ille, haudquaquam rudis pertractandi militares animos, speciem sibi Herculis in somno oblatam esse pronuntiat dextram porrigentis: illo duce, illo aperiente in urbem intrare se uisum. Inter haec, caduceatores interfectos, gentium iura uiolata, referebat: unam esse urbem, quae cursum uictoris morari ausa esset. Ducibus deinde negotium datur, ut suos quisque castiget; satisque omnibus stimulatis, opus orsus est. Magna uis saxorum ad manum erat, Tyro uetere praebente; materies ex Libano monte ratibus et turribus faciendis aduehebatur. Iamque ab fundo maris in altitudinem modicam opus creuerat, nondum tamen aquae fastigium aequabat, cum Tyrii paruis nauigiis admotis per ludibrium exprobrabant illos armis inclitos dorso sicut iumenta onera gestare: interrogabant etiam, num maior Neptuno Alexander esset. Haec ipsa insectatio alacritatem militum accendit. Iamque paulum moles aqua eminebat, et simul aggeris latitudo crescebat urbique admouebatur, cum Tyrii magnitudine molis, cuius incrementum eos antea fefellerat, conspecta leuibus nauigiis nondum commissum opus circumire coeperunt, missilibus eos quoque qui pro opere stabant incessere. Multis ergo inpune uulneratis, cum et remouere et adpellere scaphas in expedito esset, ad curam semet ipsos tuendi ab opere conuerterant, et quo longius moles agebatur ab litore, hoc magis quidquid ingerebatur praealtum absorbebat mare. Igitur rex munientibus coria uelaque iussit obtendi, ut extra teli iactum essent, duasque turres ex capite molis erexit, ex quibus in subeuntes scaphas tela ingeri possent. Contra Tyrii nauigia procul ab conspectu hostium litori adpellunt, expositisque militibus eos qui saxa gestabant obtruncant. In Libano quoque Arabum agrestes, incompositos Macedonas adorti XXX fere interficiunt, paucioribus captis.
Ea res Alexandrum diuidere copias coegit, et, ne segniter adsidere uni urbi uideretur, operi Perdiccan Crateronque praefecit; ipse cum expedita manu Arabiam petiit. Inter haec Tyrii nauem magnitudine eximia saxis arenaque ab puppi oneratam, ita ut multum prora emineret, bitumine ac sulphure inlitam remis concitauerunt, et, cum magnam uim uenti uela quoque concepissent, celeriter ad molem successit. tunc prora eius accensa remiges desiluere in scaphas, quae ad hoc ipsum praeparatae sequebantur; nauis autem, igne concepto, latius fundere incendium coepit, quod, priusquam posset occurri, turres et cetera opera in capite molis posita conprehendit. At qui desiluerant in parua nauigia, faces et quidquid alendo igni aptum erat in eadem opera ingerunt. Iamque non imae modo Macedonum turres, sed etiam summa tabulata conceperant ignem, cum ii, qui in turribus erant, partim haurirentur incendio, partim armis omissis in mare semetipsi inmitterent. At Tyrii, qui capere eos quam interficere mallent, natantium manus stipitibus saxisque lacerabant, donec debilitati inpune nauigiis excipi possent. Nec incendio solum opera consumpta, sed forte eodem die uehementior uentus motum ex profundo mare inlisit in molem, crebrisque fluctibus conpages operis uerberatae laxauere, saxaque interfluens unda medium opus rupit. Prorutis igitur lapidum cumulis, quibus iniecta terra sustinebatur, praeceps in profundum ruit, tantaeque molis uix ulla uestigia inuenit Arabia rediens Alexander. Hic, quod in aduersis rebus solet fieri, alius in alium culpam referebant, cum omnes uerius de saeuitia maris queri possent. Rex, noui operis molem orsus, in aduersum uentum non latere sed recta fronte direxit; ea cetera opera uelut sub ipsa latentia tuebatur: latitudinem quoque aggeri adiecit, ut turres in medio excitatae procul teli iactu abessent. Totas autem arbores cum ingentibus ramis in altum iaciebant, deinde saxis onerabant, rursusque cumulo eorum alias arbores iniciebant, tunc humus aggerebatur; superque alia strue saxorum arborumque cumulata, uelut quodam nexu continens opus iunxerant. Nec Tyrii, quidquid ad inpediendam molem excogitari poterat, segniter exsequebantur. Praecipuum auxilium erat, qui procul hostium conspectu subibant aquam occultoque lapsu ad molem usque penetrabant, falcibus palmites arborum eminentium ad se trahentes; quae ubi secutae erant, pleraque secum in profundum dabant; tunc leuatos onere stipites truncosque arborum haud aegre moliebantur, deinde totum opus, quod stipitibus fuerat innixum, fundamento lapso sequebatur. Aegro animi Alexandro nec perseueraret an abiret satis certo classis Cypro aduenit, eodemque tempore Cleander cum Graecis militibus in Asiam nuper aduectis. C et XC nauigia in duo diuidit cornua: laeuum Pnytagoras, rex Cypriorum, cum Cratero tuebatur; Alexandrum in dextro quinqueremis regia uehebat. Nec Tyrii, quamquam classem habebant, ausi nauale inire certamen, tris omnino ante ipsa moenia opposuerunt; quibus rex inuectus ipsas demersit.
Postera die, classe ad moenia admota undique tormentis et maxime arietum pulsu muros quatit: quos Tyrii raptim obstructis saxis refecerunt, interiorem quoque murum, ut, si prior fefellisset, illo se tuerentur, undique orsi. Sed undique uis mali urguebat: moles intra teli iactum erat, classis moenia circumibat, terrestri simul naualique clade obruebantur. Quippe binas quadriremes Macedones inter se ita iunxerant, ut prorae cohaererent, puppes interuallo, quantum capere possent, distarent; hoc puppium interuallum antemnis asseribusque ualidis deligatis superque eos pontibus stratis, qui militem sustinerent, inpleuerant. Sic instructas quadriremes ad urbem agebant: inde missilia in propugnantes ingerebantur tuto, quia proris miles tegebatur. Media nox erat, cum classem sic uti dictum est paratam circumire muros iubet; iamque naues urbi undique admouebantur, et Tyrii desperatione torpebant, cum subito spissae nubes intendere se coelo, et, quidquid lucis internitebat, offusa caligine extinctum est. tunc inhorrescens mare paulatim leuari, deinde acriore uento concitatum fluctus ciere et inter se nauigia conlidere. Iamque scindi coeperant uincula quibus conexae quadriremes erant, ruere tabulata et cum ingenti fragore in profundum secum milites trahere. Neque enim conserta nauigia ulla ope in turbido regi poterant: miles ministeria nautarum, remex militis officia turbabat, et, quod in eiusmodi casu accidit, periti ignaris parebant: quippe gubernatores, alias imperare soliti, tunc metu mortis iussa exsequebantur. Tandem remis pertinacius euerberatum mare ueluti eripientibus nauigia classicis cessit, adpulsaque sunt litori, lacerata pleraque. Isdem forte diebus Carthaginiensium legati XXX superueniunt, magis obsessis solacium quam auxilium; quippe domestico bello Poenos inpediri, nec de imperio sed pro salute dimicare nuntiabant. Syracusani tunc Africam urebant et haud procul Carthaginis muris locauerant castra. Non tamen defecere animis Tyrii, quamquam ab ingenti spe destituti erant; sed coniuges liberosque deuehendos Carthaginem tradiderunt, fortius quidquid accideret laturi, si carissimam sui partem extra sortem communis periculi habuissent. Cumque unus ex ciuibus in contione indicasset, oblatam esse per somnum sibi speciem Apollinis, quem eximia religione colerent, urbem deserentis molemque ab Macedonibus in salo iactam in siluestrem saltum esse mutatam, quamquam auctor leuis erat, tamen ad deteriora credenda proni metu aurea catena deuinxere simulacrum, araeque Herculis, cuius numini urbem dicauerant, inseruere uinculum, quasi illo deo Apollinem retenturo. Syracusis id simulacrum deuexerant Poeni, et in maiore locauerant patria multisque aliis spoliis urbium ab semet captarum non Carthaginem magis quam Tyrum ornauerant. Sacrum quoque, quod equidem dis minime cordi esse crediderim, multis saeculis intermissum repetendi auctores quidam erant, ut ingenuus puer Saturno immolaretur,quod sacrilegium uerius quam sacrum Carthaginienses ab conditoribus traditum usque ad excidium urbis suae fecisse dicuntur,ac, nisi seniores obstitissent, quorum consilio cuncta agebantur, humanitatem dira superstitio uicisset. Ceterum, efficacior omni arte necessitas non usitata modo praesidia, sed quaedam etiam noua admouit. Namque ad inplicanda nauigia, quae muros subibant, ualidis asseribus harpagonas inligauerant, ut, cum romento asseres promouissent, subito laxatis funibus inicerent. Unci quoque et falces ex isdem asseribus dependentes aut propugnatores aut ipsa nauigia lacerabant. Clipeos uero aereos multo igne torrebant, quos repletos feruida arena caenoque decocto ex muris subito deuoluebant. Nec ulla pestis magis timebatur: quippe, ubi loricam corpusque feruens arena penetrauerat, nec ulla ui excuti poterat, et quidquid attigerat perurebat, iacientesque arma laceratis omnibus, quis protegi poterant, uulneribus inulti patebant. Corui uero et ferreae manus tormento remissae plerosque rapiebant.
 Hic rex fatigatus statuerat soluta obsidione Aegyptum petere. Quippe cum Asiam ingenti uelocitate percucurrisset, circa muros unius urbis haerebat, tot maximarum rerum opportunitate dimissa. Ceterum, tam discedere inritum quam morari pudebat, famam quoque, qua plura quam armis euerterat, ratus leuiorem fore, si Tyrum quasi testem se posse uinci reliquisset. Igitur ne quid inexpertum omitteret, plures naues admoueri iubet, delectosque militum inponi. Et forte belua inusitatae magnitudinis, super ipsos fluctus dorso eminens, ad molem quam Macedones iecerant ingens corpus adplicuit, diuerberatisque fluctibus adleuans semet utrimque conspecta est: deinde ab capite molis rursus alto se mersit, ac, modo super undas eminens magna sui parte, modo superfusis fluctibus condita, haud procul munimentis urbis se mersit. Utrisque laetus fuit beluae aspectus: Macedones iter iaciendo operi monstrasse eam augurabantur, Tyrii Neptunum, occupati maris uindicem, abripuisse beluam, ac molem breui profecto ruituram; laetique omine eo ad epulas dilapsi onerauere se uino; quo graues, orto sole nauigia conscendunt redimita floribus coronisque. Adeo uictoriae non omen modo, sed etiam gratulationem praeceperant! Forte rex classem in diuersam partem agi iusserat, XXX minoribus nauigiis relictis in litore; ex quibus Tyrii duobus captis cetera ingenti terruerunt metu, donec suorum clamore audito Alexander classem litori, ab quo fremitus acciderant, admouit. Prima ex Macedonum nauibus quinqueremis uelocitate inter ceteras eminens occurrit; quam ut conspexere Tyriae, duae ex diuerso in latera eius inuectae sunt, in quarum alteram quinqueremis eadem concitata, et ipsa rostro icta est, et illam inuicem tenuit. Iamque ea, quae non cohaerebat, libero impetu euecta in aliud quinqueremis latus inuehebatur, cum opportunitate mira triremis ex classe Alexandri in eam ipsam, quae quinqueremi inminebat, tanta ui ruit, ut Tyrius gubernator in mare excuteretur ex puppi. Plures deinde Macedonum naues superueniunt, et rex quoque aderat, cum Tyrii inhibentes remis aegre euellere nauem quae haerebat, portumque omnia simul nauigia repetunt. Confestim rex insecutus portum quidem intrare non potuit, cum procul ex muris missilibus summoueretur, naues autem omnes fere aut demersit aut cepit.
Biduo deinde ad quietem dato militibus iussique et classem et machinas pariter admouere, ut undique territis instaret, ipse in altissimam turrem ascendit ingenti animo, periculo maiore; quippe regio insigni et armis fulgentibus conspicuus, unus praecipue telis petebatur; et digna prorsus spectaculo edidit: multos ex muris propugnantes hasta transfixit, quosdam etiam comminus gladio clipeoque inpulsos praecipitauit: quippe turris, ex qua dimicabat, muris hostium propemodum cohaerebat. Iamque crebris arietibus saxorum conpage laxata munimenta defecerant et classis intrauerat portum et quidam Macedonum in turres hostium desertas euaserant, cum Tyrii, tot simul malis uicti, alii supplices in templa confugiunt, alii foribus aedium obseratis occupant liberum mortis arbitrium, nonnulli ruunt in hostem, haud inulti tamen perituri, magna pars summa tectorum obtinebat saxa, et, quidquid fors in manus dederat, ingerentes subeuntibus.
Alexander, exceptis qui in templa confugerant, omnes interfici ignemque tectis inici iubet. His per praecones pronuntiatis, nemo tamen armatus opem ab dis petere sustinuit; pueri uirginesque templa conpleuerant, uiri in uestibulo suarum quisque aedium stabant, parata saeuientibus turba. Multis tamen saluti fuere Sidonii, qui intra Macedonum praesidia erant. Hi urbem quidem inter uictores intrauerant; sed cognationis cum Tyriis memores,quippe utramque urbem Agenorem condidisse credebant,multos Tyriorum clam protegentes, ad sua perduxere nauigia; quibus occultati, Sidona deuecti sunt. XU milia hoc furto subducta saeuitiae sunt. Quantumque sanguinis fusum sit, uel ex hoc existimari potest, quod intra munimenta urbis UI milia armatorum trucidata sunt. Triste deinde spectaculum uictoribus ira praebuit regis: duo milia, in quibus occidendis defecerat rabies, crucibus adfixi per ingens litoris spatium pependerunt. Carthaginiensium legatis pepercit, addita denuntiatione belli, quod praesentium rerum necessitas moraretur.
Tyrus septimo mense, quam oppugnari coepta erat, capta est, urbs et uetustate originis, et crebra fortunae uarietate ad memoriam posteritatis insignis. Condita ab Agenore, diu mare non uicinum modo, sed, quidcumque classes eius adierunt, dicionis suae fecit; et, si famae libet credere, haec gens litteras prima aut docuit, aut didicit. Coloniae certe eius paene orbe toto diffusae sunt: Carthago in Africa, in Boeotia Thebae, Gades ad Oceanum. Credo libero commeantes mari saepiusque adeundo ceteris incognitas terras elegisse sedes iuuentuti, qua tunc abundabant, seu quia crebris motibus terrae,nam hoc quoque traditur,cultores eius fatigati noua et externa domicilia armis sibimet quaerere cogebantur. Multis ergo casibus defuncta, et post excidium renata, nunc tandem longa pace cuncta refouente sub tutela romanae mansuetudinis adquiescit.
Isdem ferme diebus Darei litterae adlatae sunt tandem ut regi scriptae: petebat uti filiam suam,Statirae erat nomen,nuptiis Alexander sibi adiungeret: dotem fore omnem regionem inter Hellespontum et Halyn amnem sitam; inde Orientem spectantibus terris contentum. Si forte dubitaret, quod offerretur, accipere, numquam diu eodem uestigio stare fortunam, semperque homines, quantamcumque felicitatem habeant, inuidiam tamen sentire maiorem. Uereri se ne, auium modo, quas naturalis leuitas ageret ad sidera, inani ac puerili mente se efferret: nihil difficilius esse, quam in illa aetate tantam capere fortunam. Multas se adhuc reliquias habere, nec semper inter angustias posse deprehendi: transeundum esse Alexandro Euphratem Tigrimque et Araxen et Hydaspen, magna munimenta regni sui; ueniendum in campos, ubi paucitate suorum erubescendum sit, in Mediam, Hyrcaniam, Bactra; et Indos Oceani accolas, quando aditurum? ne Sogdianos et Arachosios nominem ceterasque gentes ad Caucasum et Tanain pertinentes. Senescendum fore tantum terrarum uel sine proelio obuenti. Se uero ad ipsum uocare desineret: namque illius exitio se esse uenturum. Alexander iis, qui litteras attulerant, respondit Dareum sibi aliena promittere et, quod totum amiserit, uelle partiri. Doti sibi dari Lydiam, Ionas, Aeolidem, Hellesponti oram, uictoriae suae praemia. Leges autem ab uictoribus dici, accipi ab uictis. In utro statu ambo essent, si solus ignoraret, quam primum Marte decerneret. Se quoque, cum transiret mare, non Ciliciam aut Lydiam,quippe tanti belli exiguam hanc esse mercedem,sed Persepolim caput regni eius, Bactra deinde et Ecbatana ultimique Orientis oram imperio suo destinasse. Quocumque ille fugere potuisset, ipsum sequi posse: desineret terrere fluminibus, quem sciret maria transisse.
Reges quidem inuicem haec scripserant. Sed Rhodii urbem suam portusque dedebant Alexandro. Ille Ciliciam Socrati tradiderat, Philota regioni circa Tyrum iusso praesidere. Syriam, quae Coele appellatur, Andromacho Parmenio tradiderat, bello quod supererat interfuturus. Rex, Hephaestione Phoenices oram classe praeteruehi iusso, ad urbem Gazam cum omnibus copiis uenit. Isdem fere diebus sollemne erat ludicrum Isthmiorum, quod conuentu totius Graeciae celebratur. In eo concilio Graeci, ut sunt temporaria ingenia, decernunt, ut XU legarentur ad regem, qui ob res pro salute ac libertate Graeciae gestas coronam auream donum uictoriae ferrent. Idem paulo ante incertae famae captauerant auram, ut, quocumque pendentes animos tulisset fortuna, sequerentur.
Ceterum, non ipse modo rex obibat urbes adhuc iugum imperii recusantes, sed praetores quoque ipsius, egregii duces, pleraque inuaserant, Calas Paphlagoniam, Antigonus Lycaoniam; Balacrus Idarne, praetore Darii, superato denuo Miletum cepit, Amphoterus et Hegelochus CLX nauium classe insulas inter Achaiam atque Asiam in dicionem Alexandri redegerunt. Tenedo quoque recepta Chium incolis ultro uocantibus statuerant occupare; sed Pharnabazus, Darei praetor, conprehensis qui res ad Macedonas trahebant, rursus Apollonidi et Athanagorae, suarum partium uiris, urbem cum modico praesidio militum tradit. Praefecti Alexandri in obsidione urbis perseuerabant, non tam suis uiribus quam ipsorum qui obsidebantur uoluntate. Nec fefellit opinio: namque inter Apolloniden et duces militum orta seditio inrumpendi in urbem occasionem dedit; cumque porta effracta cohors Macedonum intrasset, oppidani olim consilio proditionis agitato adgregant se Amphotero et Hegelocho, Persarumque praesidio caeso Pharnabazus cum Apollonide et Athanagora uincti traduntur, XII triremes cum suo milite ac remige, praeter eas XXX inanes et piratici lembi, Graecorumque III milia ab Persis mercede conducta. His in supplementum copiarum suarum distributis piratisque supplicio adfectis, captiuos remiges adiecere classi suae.
Forte Aristonicus, Methymnaeorum tyrannus, cum piraticis nauibus, ignarus omnium, quae ad Chium acta erant, prima uigilia ad portus claustra successit, interrogatusque ab custodibus quis esset, Aristonicum ad Pharnabazum uenire respondit. Illi Pharnabazum quidem iam quiescere, et non posse tunc adiri, ceterum patere socio atque hospiti portum, et postero die Pharnabazi copiam fore adfirmant. Nec dubitauit Aristonicus primus intrare, secuti sunt ducem piratici lembi, ac, dum adplicant nauigia crepidini portus, obicitur ab uigilibus claustrum, et qui proximi excubabant ab isdem excitantur. Nullo ex iis auso repugnare, omnibus catenae iniectae sunt, Amphotero deinde Hegelochoque traduntur. Hinc Macedones transiere Mytilenen, quam Chares Atheniensis nuper occupatam II milium Persarum praesidio tenebat; sed, cum obsidionem tolerare non posset, urbe tradita pactus ut incolumi abire liceret, Imbrum petit; deditis Macedones pepercerunt.
Dareus, desperata pace quam per litteras legatosque inpetrari posse crediderat, ad reparandas uires bellumque inpigre renouandum intendit animum. Duces ergo copiarum Babyloniam conuenire, Bessum quoque, Bactrianorum praetorem, quam maximo posset exercitu coacto, descendere ad se iubet. sunt autem Bactriani inter illas gentes promptissimi, horridis ingeniis multumque ab Persarum luxu abhorrentibus; siti haud procul Scytharum bellicosissima gente et rapto uiuere adsueta semper in armis erant. Sed Bessus suspecta perfidia haud sane aequo animo in secundo se continens gradu regem terrebat: nam cum regnum adfectaret, proditio, qua sola id adsequi poterat, timebatur.
Ceterum Alexander, quam regionem Dareus petisset, omni cura uestigans tamen explorare non poterat, more quodam Persarum arcana regum mira celantium fide: non metus, non spes elicit uocem, qua prodantur occulta; uetus disciplina regum silentium uitae periculo sanxerat; lingua grauius castigatur quam ullum probrum, nec magnam rem Magi sustineri posse credunt ab eo cui tacere graue sit, quod homini facillimum uoluerit esse natura. Ob hanc causam Alexander, omnium quae apud hostem gererentur ignarus, urbem Gazam obsidebat. Praeerat urbi Betis, eximiae in regem suum fidei, modicoque praesidio muros ingentis operis tuebatur. Alexander aestimato locorum situ agi cuniculos iussit, facili ac leui humo acceptante occultum opus: quippe multam arenam uicinum mare euomens; nec saxa cotesque, quae interpellent specus, obstant. Igitur, ab ea parte quam oppidani conspicere non possent, opus orsus, ut ab sensu eius auerteret, turres muris admoueri iubet. Sed eadem humus mouendis inutilis turribus desidente sabulo agilitatem rotarum morata, et tabulata turrium perfringebat, multique uulnerabantur inpune, cum idem recipiendis qui admouendis turribus labor eos fatigaret. Ergo, receptui signo dato, postero die muros corona circumdari iussit, ortoque sole, priusquam admoueret exercitum, opem deum exposcens, sacrum patrio more faciebat: forte praeteruolans coruus glebam, quam unguibus ferebat, subito amisit; quae, cum regis capiti incidisset, resoluta defluxit, ipsa autem auis in proxima turre consedit. Inlita erat turris bitumine ac sulphure, in qua alis haerentibus frustra se adleuare conatus ab circumstantibus capitur. Digna res uisa de qua uates consuleret; et erat non intactae ab superstitione mentis. Ergo Aristander, cui maxima fides habebatur, urbis quidem excidium augurio illo portendi, ceterum periculum esse ne rex uulnus acciperet. Itaque monuit, ne quid eo die inciperet. Ille, quamquam unam urbem sibi, quominus securus Aegyptum intraret, obstare aegre ferebat, tamen paruit uati signumque receptui dedit. Hinc animus creuit obsessis, egressique porta recedentibus inferunt signa, cunctationem hostium suam fore occasionem rati. Sed acrius quam constantius proelium inierunt: quippe ut Macedonum signa circumagi uidere, repente sistunt gradum. Iamque ad regem proeliantium clamor peruenerat, cum denuntiati periculi haud sane memor loricam tamen, quam raro induebat, amicis orantibus sumpsit et ad prima signa peruenit. Quo conspecto Arabs quidam, Darei miles, maius fortuna sua facinus ausus, gladium clipeo tegens quasi transfuga genibus regis aduoluitur. Ille adsurgere supplicem recipique inter suos iussit. At Barbarus, gladio strenue in dextram translato, ceruicem
Aegyptii olim Persarum opibus infensi,quippe auare et superbe imperitatum sibi esse credebant,ad spem aduentus eius erexerant animos, utpote qui Amyntam quoque transfugam et cum precario imperio uenientem laeti recepissent. Igitur ingens multitudo Pelusium, qua intraturus uidebatur, conuenerat. Atque ille, septimo die postquam ab Gaza copias mouerat, in regionem Aegypti, quam nunc Castra Alexandri uocant, peruenit. Deinde pedestribus copiis Pelusium petere iussis, ipse cum expedita delectorum manu Nilo amne uectus est. Nec sustinuere aduentum eius Persae, defectione quoque perterriti. Iamque haud procul Memphi erat; in cuius praesidio Mazaces, praetor Darei, relictus autum omne supra octingenta talenta Alexandro omnemque regiam supellectilem tradidit. ab Memphi eodem flumine uectus ad interiora Aegypti penetrat, conpositisque rebus ita ut nihil ex patrio Aegyptiorum more mutaret, adire Iouis Hammonis oraculum statuit. Iter expeditis quoque et paucis uix tolerabile ingrediendum erat: terra caeloque aquarum penuria est, steriles arenae iacent, quas ubi uapor solis accendit, feruido solo et urente uestigia, intolerabilis aestus existit; luctandumque est non solum cum ardore et siccitate regionis, sed etiam cum tenacissimo sabulo, quod praealtum et uestigio cedens aegre moliuntur pedes.
Haec Aegyptii uero maiora iactabant; sed ingens cupido animum stimulabat adeundi Iouem, quem generis sui auctorem haud contentus mortali fastigio aut credebat esse aut credi uolebat. Ergo cum his quos ducere secum statuerat, secundo amne descendit ad Mareotin paludem. Eo legati Cyrenensium dona attulere, pacem et ut adiret urbes suas petentes. Ille, donis acceptis amicitiaque coniuncta, destinata exsequi pergit. Ac primo quidem et sequente die tolerabilis labor uisus, nondum tam uastis nudisque solitudinibus aditis, iam tamen sterili et emoriente terra. Sed ut aperuere se campi alto obruti sabulo, haud secus quam profundum aequor ingressi, terram oculis requirebant: nulla arbor, nullum culti soli occurrebat uestigium; aqua etiam defecerat, quam utribus cameli uexerant, et in arido solo ac feruido sabulo nulla erat. Ad hoc sol omnia incenderat, siccaque et adusta erant ora, cum repente, siue illud deorum munus siue casus fuit, obductae caelo nubes condidere solem, ingens aestu fatigatis, etiam si aqua deficeret, auxilium. Enimuero, ut largum quoque imbrem excusserunt procellae, pro se quisque excipere eum, quidam ob sitim inpotentes sui ore quoque hianti captare coeperunt. Quadriduum per uastas solitudines absumptum est. Iamque haud procul oraculi sede aberant, cum conplures corui agmini occurrunt, modico uolatu prima signa antecedentes; et modo humi residebant, cum lentius agmen incederet, modo se pennis leuabant, cedentium iterque monstrantium ritu. Tandem ad sedem consecratam deo uentum est. Incredibile dictu, inter uastas solitudines sita undique ambientibus ramis, uix in densam umbram cadente sole contecta est, multique fontes dulcibus aquis passim manantibus alunt siluas. Coeli quoque mira temperies, uerno tepori maxime similis, omnes anni partes pari salubritate percurrit. Accolae sedis sunt ab oriente proximi Aethiopum; in meridiem uersam Arabes spectant,Trogodytis cognomen est: horum regio usque ad Rubrum mare excurrit. At qua uergit ad occidentem, alii Aethiopes colunt, quos Simuos uocant; ab septentrione Nasamones sunt, gens Syrtica, nauigiorum spoliis quaestuosa: quippe obsident litora, et aestu destituta nauigia notis sibi uadis occupant. Incolae nemoris, quom Hammonios uocant, dispersis tuguriis habitant: medium nemus pro arce habent, triplici muro circumdatum. Prima munitio tyrannorum ueteres regiam clausit; in proxima coniuges eorum cum liberis et pelicibus habitabant,hic quoque dei oraculum est; ultima munimenta satellitum armigerorumque sedes erant. Est et aliud Hammonis nemus; in medio habet fontem: Solis aquam uocant; sub lucis ortum tepida manat; medio die, cuius uehementissimus est calor, frigida eadem fluit; inclinato in uesperam calescit; media nocte feruida exaestuat; quoque nox propius uergit ad lucem, multum ex nocturno calore decrescit, donec sub ipsum diei ortum adsueto tepore languescat. Id quod pro deo colitur, non eandem effigiem habet, quam uulgo diis artifices accommodauerunt. Umbilico maxime similis est habitus, zmaragdo et gemmis coagmentatus. Hunc, cum responsum petitur, nauigio aurato gestant sacerdotes multis argenteis pateris ab utroque nauigii latere pendentibus: sequuntur matronae uirginesque, patrio more inconditum quoddam carmen canentes quo propitiari Iouem credunt, ut certum edat oraculum.
At tunc quidem regem propius adeuntem maximus natu ex sacerdotibus filium appellat, hoc nomen illi parentem Iouem reddere adfirmans. Ille se uero, et accipere ait et adgnoscere, humanae sortis oblitus. Consuluit deinde, an totius orbis imperium fatis sibi destinaret pater; is aeque in adulationem conpositus terrarum omnium rectorem fore ostendit. Post haec institit quaerere, an omnes parentis sui interfectores poenas dedissent. Sacerdos parentem eius negat ullius scelere posse uiolari, Philippi autem omnes luisse supplicia; adiecit inuictum fore, donec excederet ad deos.
Sacrificio deinde facto, dona et sacerdotibus et deo data sunt, permissumque amicis, ut ipsi quoque consulerent Iouem: nihil amplius quaesierunt, quam an auctor esset sibi diuinis honoribus colendi suum regem. Hoc quoque acceptum fore Ioui uates respondet.
Uera et salubri aestimanti ratione fidem oraculi uana profecto responsa ei uideri potuissent; sed fortuna, quos uni sibi credere coegit, magna ex parte auidos gloriae magis quam capaces facit. Iouis igitur filium se non solum appellari passus est, sed etiam iussit, rerumque gestarum famam, dum augere uult tali appellatione, corrupit. Et Macedones, adsueti quidem regio imperio, sed in maiore libertatis umbra quam ceterae gentes, inmortalitatem adfectantem contumacius, quam aut ipsis expediebat aut regi, auersati sunt. Sed haec suo quaeque tempori reseruentur. Nunc cetera exsequi pergam.
Alexander ab Hammone rediens ut Mareotin paludem haud procul insula Pharo sitam uenit, contemplatus loci naturam, primum in ipsa insula statuerat urbem nouam condere; inde, ut adparuit magnae sedis insulam haud capacem esse, elegit urbi locum, ubi nunc est Alexandria, appellationem trahens ex nomine auctoris. Conplexus quidquid soli est inter paludem ac mare, octoginta stadiorum muris ambitum destinat et, qui exaedificandae urbi praeessent relictis, Memphin petit. Cupido, haud iniusta quidem, ceterum intempestiua, incesserat non interiora modo Aegypti, sed etiam Aethiopiam inuisere; Memnonis Tithonique celebrata regia cognoscendae uetustatis auidum traheat paene extra terminos solis. Sed imminens bellum, cuius multo maior supererat moles, otiosae peregrinationi tempora exemerat. Itaque Aegypto praefecit Aeschylum Rhodium et Peucesten Macedonem, quattuor milibus militum in praesidium regionis eius datis, claustra Nili fluminis Polemonem tueri iubet: XXX ad hoc triremes datae; Africae deinde, quae Aegypto iuncta est, praepositus Apollonius, uectigalibus eiusdem Africae Aegyptique Cleomenes. Ex finitimis urbibus commigrare Alexandriam iussis, nouam urbem magna multitudine inpleuit. Fama est, cum rex orbem futuris muris polenta, ut Macedonum mos est, destinasset, auium greges aduolasse, et polenta esse pastas; cumque id omen pro tristi ab plerisque esset acceptum, respondisse uates, magnam illam urbem aduenarum frequentiam culturam, multisque eam terris alimenta praebituram.
Regem, cum secundo amni deflueret, adsequi cupiens Hector, Parmenionis filius, eximio aetatis flore, in paucis Alexandro carus, paruum nauigium conscendit pluribus, quam capere posset, inpositis; itaque mersa nauis omnes destituit. Hector diu flumini obluctatus, cum madens uestis et adstricti crepidis pedes natare prohiberent, in ripam tamen semianimis euasit, et, ut primum fatigatus spiritum laxauit, quem metus et periculum intenderat, nullo adiuuante,quippe in diuersum euaserant alii,exanimatus est. Amissi eius desiderio uehementer adflictus est, repertumque corpus magnifico extulit funere. Onerauit hunc dolorem nuntius mortis Andromachi, quem praefecerat Syriae: uiuum Samaritae cremauerant. Ad cuius interitum uindicandum, quanta maxima celeritate potuit, contendit, aduenientique sunt traditi tanti sceleris auctores. Andromacho deinde Memnona substituit, adfectisque supplicio qui praetorem interemerant tyrannos, inter quos Methymnaeorum Aristonicum et Ersilaum, popularibus uis tradidit; quos illi ob iniurias tortos necauerunt. Atheniensium deinde, Rhodiorum, et Chiorum legatos audit. Athenienses uictoriam gratulabantur et, ut captiui Graecorum suis restituerentur, orabant; Rhodii et Chii de praesidio querebantur. Omnes, aequa desiderare uisi inpetrauerunt. Mytilenaeis quoque, ob egregiam in partes fidem, et pecuniam, quam in bellum inpenderant, reddidit, et magnam regionem finibus adiecit. Cypriorum quoque regibus, qui ab Dareo defecerant ad ipsum et oppugnanti Tyrum miserant classem, pro merito honos habitus est. Amphoterus deinde, classis praefectus, ad liberandam Cretam missus,namque et Persarum et Spartanorum armis pleraque eius insulae obsidebantur,ante omnia mare ab piraticis classibus uindicare iussus: quippe obnoxium praedonibus erat, bello utrimque in regem conuerso. His conpositis, Herculi Tyrio ex auro crateram cum XXX pateris dicauit, inminensque Dareo ad Euphraten iter pronuntiari iussit.
At Dareus, cum Aegypto deuertisse in Africam hostem conperisset, dubitauerat utrumne circa Mesopotamiam subsisteret an interiora regni sui peteret, haud dubie potentior auctor praesens futurus ultimis gentibus inpigre bellum capessendi, quas aegre per praefectos suos moliebatur. Sed, ut idoneis auctoribus fama uulgauit Alexandrum cum omnibus copiis, quamcumque ipse adisset regionem, petiturum, haud ignarus quam cum strenuo res esset, omnia longinquarum gentium auxilia Babyloniam contrahi iussit. Bactriani Scythaeque et Indi conuenerant; iam et ceterarum gentium copiae partibus simul adfuerunt. Ceterum, cum dimidio ferme maior esset exercitus, quam in Cilicia fuerat, multis arma deerant, quae summa cura conparabantur. Equitibus equisque tegumenta erant ex ferreis lamminis serie inter se conexis; quis antea praeter iacula nihil dederat, scuta gladiique adiciebantur, equorumque domandi greges peditibus distributi sunt, ut maior pristino esset equitatus. Ingensque, ut crediderat, hostium terror, ducentae falcatae quadrigae, unicum illarum gentium auxilium, secutae sunt; ex summo temone hastae praefixo ferro eminebant, utrimque ab iugo ternos direxerant gladios, inter radios rotarum plura spicula eminebant in aduersum; aliae deinde falces summissae rotarum orbibus haerebant, et aliae in terram demissae, quidquid obuium concitatis equis fuisset amputaturae. Hoc modo instructo exercitu ac perarmato, Babylone copias mouit. ab parte dextra erat Tigris, nobilis fluuius, laeuam tegebat Euphrates. Agmen Mesopotamiae campos inpleuerat. Tigri deinde superato cum audisset haud procul abesse hostem, Satropaten equitum praefectum cum mille delectis praemisit. Mazaeo praetori sex milia data, quibus hostem transitu amnis arceret; eidem mandatum ut regionem, quam Alexander esset aditurus, popularetur atque ureret: quippe credebat inopia debellari posse nihil habentem, nisi quod rapiendo occupasset; ipsi autem commeatus alii terra, alii Tigri amne subuehebantur. Iam peruenerat Arbela uicum nobilem sua clade facturus; hic commeatuum sarcinarumque maiore parte deposita Lycum amnem ponte iunxit, et per dies quinque, sicut ante Euphraten, traiecit exercitum. Inde octoginta fere stadia progressus, ad alterum amnem,Boumelo nomen est,castra posuit. Opportuna explicandis copiis regio erat, equitabilis et uasta planities; ne stirpes quidem et breuia uirgulta operiunt solum, liberque prospectus oculorum etiam ad ea, quae procul recessere, permittitur. Itaque, si qua campi eminebant, iussit aequari totumque fastigium extendi.
Alexandro, qui numerum copiarum eius, quantum procul coniectari poterat, aestimabant, uix fecerunt fidem, tot milibus caesis, maiores copias esse reparatas. Ceterum omnis periculi et maxime multitudinis contemptor undecimis castris ad Euphraten peruenit; quo pontibus iuncto, equites primos ire, phalangem sequi iubet, Mazaeo, qui ad inhibendum transitum eius cum sex milibus equitum occurrerat, non auso periculum sui facere. Paucis deinde non ad quietem, sed ad praeparandos animos, diebus datis militi, strenue hostem insequi coepit, metuens ne interiora regni sui peteret sequendusque esset per loca omni solitudine atque inopia uasta. Igitur, quarto die, praeter Armeniam penetrat ad Tigrin. Tota regio ultra amnem recenti fumabat incendio: quippe Mazaeus, quaecumque adierat, haud secus quam hostis urebat. Ac primo, caligine quam fumus effuderat obscurante lucem, insidiarum metu substiti, deinde, ut speculatores praemissi tuta omnia nuntiauerunt, paucos equitum ad temptandum uadum fluminis praemisit. Cuius altitudo primo summa equorum pectora, mox ut in medium alueum uentum est, ceruices quoque aequabat. Nec sane alius ad Orientis plagam tam uiolentus inuehitur, multorum torrentium non aquas solum sed etiam saxa secum trahens. Itaque, ab celeritate qua defluit, Tigri nomen est inditum, quia persica lingua Tigrim sagittam appellant.
Igitur pedes uelut diuisus in cornua circumdato equitatu, leuatis super capita armis haud aegre ad ipsum alueum penetrat. Primus inter pedites rex egressus in ripam uadum militibus manu, quando uox exaudiri non poterat, ostendit. Sed gradum firmare uix poterant, cum modo saxa lubrica uestigium fallerent, modo rapidior unda subduceret. Praecipuus erat labor eorum, qui humeris onera portabant: quippe cum semetipsos regere non possent, in rapidos gurgites incommodo onere auferebantur, et dum sua quisque spolia consequi studet, maior inter ipsos quam cum amni orta luctatio est, cumulique sarcinarum passim fluitantes plerosque perculerant. Rex monere ut satis heberent arma retinere, cetera se redditurum. Sed neque consilium neque imperium accipi poterat: obstrepebat hinc metus, praeter hunc inuicem luctantium mutuus clamor. Tandem, qua leniore tractu amnis aperit uadum, emersere, nec quicquam praeter paucas sarcinas desideratum est. Deleri potuit exercitus, si quis ausus esset uincere, sed perpetua fortuna regis auertit inde hostem. Sic Granicum, tot milibus equitum peditumque in ulteriore stantibus ripa, superauit, sic angustis in Ciliciae callibus tantam multitudinem hostium. Audaciae quoque, qua maxime uiguit, ratio minui potest, quia numquam in discrimen uenit an temere fecisset. Mazaeus, qui, si transeuntibus flumen superuenisset, haud dubie oppressurus fuit incompositos, in ripa demum ad iam perarmatos adequitare coepit. Mille admodum equites praemiserat: quorum paucitate Alexander explorata, deinde contempta, praefectum Paeonum equitum Aristona laxatis habenis inuehi iussit. Insignis eo die pugna equitum, et praecipue Aristonis fuit: praefectum equitatus Persarum Satropaten directa [in] gutturi hasta transfixit, fugientemque per medios hostes consecutus ex equo praecipitauit, et obluctanti gladio caput dempsit; quod relatum magna cum laude ante regis pedes posuit.
 Biduo ibi statiua rex habuit: in proximum deinde pronuntiari iter iussit. Sed prima fere uigilia, luna deficiens primum nitorem sideris sui condidit, deinde sanguinis colore suffuso lumen omne foedauit, sollicitisque sub ipsum tanti discriminis casum ingens religio et ex ea formido quaedam incussa est. Dis inuitis in ultimas terras trahi se querebantur: iam nec flumina posse adiri nec sidera pristinum seruare fulgorem, uastas terras, deserta omnia occurrere; in unius hominis iactationem tot milium sanguinem inpendi, fastidio esse patriam, abdicari Philippum patrem, caelum uanis cogitationibus petere. Iam pro seditione res erat, cum ad omnia interritus duces principesque militum frequentes adesse praetorio iubet, Aegyptiosque uates, quos caeli ac siderum peritissimos esse credebat, quid sentirent expromere iubet. At illi, qui satis scirent temporum orbes inplere destinatas uices lunamque deficere cum aut terram subiret aut sole premeretur, rationem quidem ipsis perceptam non edocent uulgus. Ceterum adfirmant solem Graecorum, lunam esse Persarum, quotiensque illa deficiat, ruinam stragemque illis gentibus portenti; ueteraque exempla percensent Persidis regum, quos aduersis dis pugnasse lunae ostendisset defectio. Nulla res multitudinem efficacius regit quam superstitio: alioquin inpotens, saeua, mutabilis, ubi uana religione capta est melius uatibus quam ducibus suis paret. Igitur, edita in uulgus Aegyptiorum responsa rursus ad spem et fiduciam erexere torpentes. Rex impetu animorum utendum ratus secunda uigilia castra mouit: dextra Tigrim habebat, ab laeua montes, quos Gordyaeos uocant.
Hoc ingressus iter,speculatores, qui praemissi erant, sub lucis ortum Dareum aduentare nuntiauerunt. Instructo igitur milite et conposito agmine, antecedebat. Sed Persarum moratores erant, mille ferme, qui speciem magni agminis fecerant: quippe ubi explorari uera non possunt, falsa per metum augentur. His cognitis rex, cum paucis suorum adsecutus agmen refugientium ad suos, alios cecidit, cepit alios, equitesque praemisit speculatum, simul ut ignem, quo Barbari cremauerant uicos, extinguerent: quippe fugientes raptim tectis aceruisque frumenti iniecerant flammas; quae cum in summo haesissent, ad inferiora nondum penetrauerant. Extincto igitur igne plurimum frumenti repertum est: copia aliarum quoque rerum abundare coeperunt. Ea res ipsa militi ad persequendum hostem animum incendit: quippe, urente et populante eo terram, festinandum erat ne incendio cuncta praeciperet. In rationem ergo necessitas uersa: quippe Mazaeus, qui antea per otium uicos incenderat, iam fugere contentus pleraque inuiolata hosti reliquit. Alexander, haud longius CL stadiis Dareum ab se abesse conpererat. Itaque ad satietatem quoque copia commeatuum instructus quadriduo in eodem loco substitit.
Interceptae deinde Darei litterae sunt, quibus Graeci milites sollicitabantur ut regem aut interficerent aut proderent, dubitauitque an eas pro contione recitaret, satis confisus Graecorum quoque erga se beneuolentiae ac fidei. Sed et Parmenio deterruit, non esse talibus promissis inbuendas aurea militum adfirmans: patere uel unius insidiis regem, nihil nefas esse auaritiae. Secutus consilii auctorem, castra mouit. Iter facienti spado ex captiuis, qui Darei uxorem comitabantur, deficere eam nuntiat et uix spiritum ducere. Itineris continui labore animique aegritudine fatigata, inter socrus et uirginum filiarum manus conlapsa erat, deinde et extincta: id ipsum nuntians alius superuenit; et rex, haud secus quam si parentis suae mors nuntiata esset, crebros edidit gemitus, lacrimisque obortis qualis Dareus profudisset in tabernaculum, in quo mater erat Darei defuncto adsidens corpori, uenit. Hic uero renouatus est maeror, ut prostratam humi uidit. Recenti malo priorum quoque admonita receperat in gremium adultas uirgines, magna quidem mutui doloris solacia, sed quibus ipsa deberet esse solacio. In conspectu erat nepos paruulus, ob id ipsum miserabilis, quod nondum sentiebat calamitatem ex maxima parte ad ipsum redundantem. Crederes Alexandrum inter suas necessitudines flere, et solacia non adhibere, sed quaerere. Cibo certe abstinuit, omnemque honorem funeri patrio Persarum more seruauit, dignus, hercule, cui nunc quoque tantum mansuetudinis et continentiae ferat fructum. Semel omnino eam uiderat, quo die capta est, nec ut ipsam, sed ut Darei matrem uideret, eximiamque pulchritudinem formae eius non libidinis habuerat inuitamentum, sed gloriae. ex spadonibus, qui circa reginam erant, Tyriotes inter trepidationem lugentium elapsus per eam porta, quae, quia ab hoste auersa erat, leuius custodiebatur, ad Darei castra peruenit, exceptusque ab uitilibus in tabernaculum regis perducitur, gemens et ueste lacerata. Quem ut conspexit Dareus, multiplici doloris exspectatione commotus et quid potissimum timeret incertus, "Uultus", inquit, "tuus, nescio quod ingens malium praefert, sed caue miseri hominis auribus parcas: didici esse infelix, et saepe calamitatis solacium est nosse sortem suam. Num, quod maxime suspicor, et loqui timeo, ludibria meorum nuntiaturus es mihi et, ut credo, ipsis quoque omni tristiora supplicio?" Ad haec Tyriotes: "Istud quidem procul abest," inquit; "quantuscumque enim reginis honos ab his qui parent haberi potest, tuis ab uictore seruatus est. Sed uxor tua paulo ante excessit ex uita." Tunc uero non gemitus modo, sed etiam eiulatus totis castris exaudiebantur; nec dubitauit Dareus, quin interfecta esset, quia nequisset contumeliam perpeti, exclamatque amens dolore: "Quod ego tantum nefas commisi, Alexander? quem tuorum propinquorum necaui, ut hanc uicem restitueres saeuitiae meae? Odisti me, non quidem prouocatus; sed finge iustum intulisse te bellum: cum feminis ergo agere debueras?" Tyriotes adfirmare per deos patrios nihil in eam grauius esse consultum: ingemuisse etiam Alexandrum morti, et non parcius fleuisse, quam ipse lacrimaret. Ob haec ipsa amantis animus in sollicitudinem suspicionemque reuolutus est, desiderium captiuae profecto ab consuetudine stupri ortum esse coniectans. Summotis igitur arbitris, uno dumtaxat Tyriote retento, iam non flens, sed suspirans: "Uidesne", inquit, "Tyriote, locum mendacio non esse? tormenta iam hic erunt, sed ne exspectaueris per deos, si quid tibi tui regis reuerentiae est: num, quod et scire expeto et quaerere pudet, ausus est et dominus, et iuuenis?" Ille questioni corpus offerre, deos testes inuocare, caste sancteque habitam esse reginam. Tandem, ut fides facta est uera esse, quae adfirmaret spado, capite uelato diu fleuit, manantibusque adhuc lacrimis, ueste ab ore reiecta, ad coelum manus tendens: "Di patrii", inquit, "primum mihi stabilite regnum; deinde, si de me iam transactum est, precor ne quis potius Asiae rex sit, quam iste tam iustus hostis, tam misericors uictor."
 Itaque quamquam, frustra pace bis petita, omnia in bellum consilia conuerterat, uictus tamen continentia hostis ad nouas pacis condiciones ferendas X legatos, cognatorum principes, misit: quos Alexander, consilio aduocato, introduci iussit. ex quibus maximus natu: "Dareum", inquit, "ut pacem ab te iam hoc tertio peteret, nulla uis subegit, sed iustitia et continentia tua expressit. Matrem, coniugem, liberos eius, nisi quod sine illo sunt, captos esse non sensimus: pudicitiae earum quae supersunt curam haud secus quam parens agens, reginas appellas, speciam pristinae fortunae retinere pateris. Ultum tuum uideo, qualis Darei fuit, cum dimitteremur ab eo; et ille tamen uxorem, tu hostem luges. Iam in acie stares, nisi cura te sepulturae eius moraretur. Et quid mirum est, si tam ab amico animo pacem petit? Quid opus est armis, inter quos odia sublata sunt? Antea imperio tuo finem destinabat Halym amnem, qui Lydiam terminat; nunc, quidquid inter Hellespontum et Euphraten est, in dotem filiae offert, quam tibi tradit. Ochum filium, quem habes, pacis et fidei obsidem retine, matrem et duas uirgines filias redde: pro tribus corporibus XXX milia talentum auri precatur accipias. Nisi moderationem animi tui notam haberem, non dicerem hoc esse tempus, quo pacem non dare solum, sed etiam occupare deberes. Respice, quantum post te reliqueris: intuere, quantum petas. Periculosum est praegraue imperium: difficile est enim continere quod capere non possis. Uidesne, ut nauigia, quae modum excedunt, regi nequeant? Nescio an Dareus ideo tam multa amiserit, quia nimiae opes magnae iacturae locum faciunt. Facilius quaedam uincere, quam tueri; quam, hercule, expeditius manus nostrae rapiunt, quam continent! Ipsa mors uxoris Darei admonere te potest, minus iam misericordiae tuae licere, quam licuit". Alexander, legatis excedere tabernaculo iussis, quid placeret ad consilium refert. Diu nemo quid sentiret ausus est dicere, incerta regis uoluntate. Tandem Parmenio antea suasisse ait, ut captiuos apud Damascum redimentibus redderet: ingentem pecuniam potuisse redigi ex his qui multi uincti uirorum fortium occuparent manus. Et nunc magnopere censere, ut unam anum et duas puellas, itinerum agminumque inpedimenta, XXX milibus talentum auri permutet. Opumum regnum occupare posse condicione, non bello, nec quemquam alium inter Histrum et Euphratem possedisse terras ingenti spatio interualloque discretas. Macedoniam quoque potius respiceret, quam Bactra et Indos intueretur. Ingrata oratio regi fuit; itaque, ut finem dicendi fecit, "Et ego", inquit, "pecuniam quam gloriam mallem, si Parmenio essem. Nunc Alexander de paupertate securus sum, et me non mercatorem memini esse, sed regem. Nihil quidem habeo uenale, sed fortunam meam utique non uendo. Captiuos si placet reddi, honestius dono dabimus, quam pretio remittemus." Introductis deinde legatis, ad hunc modum respondit: "Nuntiate Dareo me, quae fecerim clementer et liberaliter, non amicitiae eius tribuisse, sed naturae meae. Bellum cum captiuis et feminis gerere non soleo: armatus sit oportet, quem oderim. Quodsi saltem pacem bona fide peteret, deliberarem forsitan an darem; uerum enimuero, cum modo milites meos litteris ad proditionem, modo amicos ad perniciem meam pecunia sollicitet, ad internecionem mihi persequendus est, non ut iustus hostis, sed ut percussor ueneficus. Condiciones uero pacis, quas fertis, si accepero, uictorem eum faciunt. Quae post Euphratem sunt liberaliter donat: ubi igitur me adfamini, nempe obliti estis; nempe ultra Euphraten sum; liberalissimum ergo dotis, quam promittit, terminum castra mea transeunt. Hinc me depellite, ut sciam uestrum esse quo ceditis. Eadem liberalitate dat mihi filiam suam: nempe quam scio alicui seruorum suorum nupturam; multum uero mihi praestat, si me Mazaeo generum praeponit! Ite, nuntiate regi uestro, et quae amisit, et quae adhuc habet, praemia esse belli: hoc regente utriusque terminos regni, id quemque habiturum, quod proximae lucis adsignatura fortuna est." Legati respondent, cum bellum in animo sit, facere eum simpliciter quod spe pacis non frustraretur; ipsos petere ut quam primum dimittantur ad regem: eum quoque bellum parare debere. Dimissi nuntiant adesse certamen.
 Ille quidem confestim Mazaeum cum tribus equitum milibus ad itinera, qua hostis petiturus erat, occupanda praemisit. Alexander, corpori uxoris eius iustis persolutis, omnique grauiore comitatu intra eadem munimenta cum modico praesidio relicto, ad hostem contendit. In duo cornua diuiserat peditem, utrimque lateri equite circumdato; inpedimenta sequebantur agmen. Praemissum deinde cum ducentis equitibus Menidan iubet explorare, ubi Dareus esset. At ille, cum Mazaeus haud procul consedisset, non ausus ultra procedere, nihil aliud quam fremitum hominum hinnitumque equorum exaudisse nuntiat. Mazaeus quoque, conspectis procul exploratoribus, in castra se recepit, aduentus hostium nuntius. Igitur Dareus, qui in patentibus campis decernere optabat, armari militem iubet, aciemque disponit.
In laeuo cornu Bactriani ibant equites, mille admodum, Dahae totidem, et Arachosii susianique quattuor milia explebant. Hos centum falcati currus sequebantur. Proximus quadrigis erat Bessus cum UIII milibus, equitibus item Bactrianis. Massagetae duobus milibus agmen eius claudebant. Pedites his plurium gentium non inmixtos, sed suae cuiusque nationis iunxerat copias. Persas deinde cum Mardis Sogdianisque Ariobarzanes et Orontobates ducebant. Illi partibus copiarum, summae Orsines praeerat, ab septem Persis oriundus, ad Cyrum quoque nobilissimum regem originem sui referens. Hoc aliae gentes, ne sociis quidem satis notae, sequebantur. Post quas, L quadrigas Phradates magno Caspiorum agmine antecedebat. Indi ceterique Rubri maris accolae, nomina uerius quam auxilia, post currus erant. Claudebatur hoc agmen aliis falcatis curribus, quis peregrinum militem adiunxerat. Hunc Armenii, quos minores appellant, Armenios Babylonii, utrosque Belitae, et qui montes Cossaeorum incolebant, sequebantur. Post hos ibant Gortuae, gentis quidem Euboicae, Medos quondam secuti, sed iam degeneres et patrii moris ignari. Adplicuerat his Phrygas et Cataonas. Partyaeorum deinde gens incolentium terras, quas nunc Parthi Scythia profecti tenent, claudebant agmen. Haec sinistri cornus facies fuit. Dextrum tenebant natio maioris Armeniae Cadusiique et Cappadoces et Syri ac Medi; his quoque falcati currus L erant. summa totius exercitus, equites XLU milia, pedestris acies CC milia expleuerat. Hoc modo instructi X stadia procedunt, iussique subsistere armati hostem exspectabant.
Alexandri exercitum pauor, cuius causa non suberat, inuasit: quippe lymphati trepidare coeperunt, omnium pectora occulto metu percurrente. Caeli fulgor tempore aestiuo ardenti similis internitens ignis praebuit speciem, flammasque ex Darei castris splendere, uelut inlati temere praesidiis, credebant. Quod si perculsis Mazaeus, qui praesidebat itineri, superuenisset, ingens clades accipi potuit; nunc, dum ille segnis in eo quem occupauerat tumulo sedet, contentus non lacessi, Alexander, cognito pauore exercitus, signum ut consisterent dari, ante ipsos arma deponere ac leuare corpora iubet, admonens nullam subiti causam esse terroris, hostem procul stare. Tandem compotes sui pariter arma et animos recepere. Nec quicquam ex praesentibus tutius uisum est, quam eodem loco castra munire. Postero die Mazaeus,cum delectis equitum in edito colle, ex quo Macedonum prospiciebantur castra, consederat,siue metu, siue quia speculari modo iussus erat, ad Dareum rediit. Macedones eum ipsum collem, quem deseruerat, occupauerunt: nam et tutior planitie erat, et inde acies hostium, quae in campo explicabatur, conspici poterat. Sed caligo, quam circa humidi effuderant montes, uniuersam equidem rei faciem non abstulit, ceterum agminum discrimina atque ordinem prohibuit perspici. Multitudo inundauerat campos, fremitusque tot milium etiam procul stantium aures inpleuerat. Fluctuari animo rex et modo suum, modo Parmenionis consilium sera aestimatione perpendere; quippe eo uentum erat, unde recipi exercitus, nisi uictor, sine clade non posset. Itaque, dissimulato animo, mercennarium equitem ex Paeonia praecedere iubet. Ipse phalangem, sicut antea dictum est, in duo cornua extenderat: utrumque cornu equites tegebant. Iamque nitidior lux, discussa caligine, aciem hostium ostenderat, et Macedones siue alacritate, siue taedio exspectationis ingentem pugnantium more edidere clamorem. Redditus et ab Persis nemora uallesque circumiectas terribili sono inpleuerat. Nec iam contineri Macedones poterant, quin cursu quoque ad hostem contenderent. Melius adhuc ratus in eodem tumulo castra munire, uallum iaci iussit; strenueque opere perfecto, in tabernaculum, ex quo tota acies hostium conspiciebatur, secessit.
Tum uero uniuersa futuri discriminis facies in oculis erat: armis insignibus equi uirique splendebant, et omnia intentiore cura praeparari apud hostem sollicitudo praetorum agmina sua interequitantium ostendebat; ac pleraque inania, sicut fremitus hominum, equorum hinnitus, armorum internitentium fulgor, sollicitam exspectatione mentem turbauerant. Igitur, siue dubius animi siue ut suos experiretur, consilium adhibet, quid optimum factu esset exquirens. Parmenio, peritissimus inter duces arium belli, furto, non proelio opus esse censebat: intempesta nocte opprimi posse hostes; discordis moribus, linguis, ad hoc somno et inprouiso periculo territos, quando in nocturna trepidatione coituros? At interdiu primum terribiles occursuras facies Scytharum Bactrianorumque: hirta illis ora et intonsas comas esse, praeterea eximiam uastorum magnitudinem corporum. Uanis et inanibus militem magis quam iustis formidinis causis moueri.
Deinde tantam multitudinem circumfundi paucioribus posse, cum non in Ciliciae angustiis et inuiis callibus, sed in aperta et lata planitie dimicarent. Omnes ferme Parmenioni adsentiebantur: Polypercon haud dubie in eo consilio positam uictoriam arbitrabatur. Quem intuens rex,namque Parmenionem nuper acrius quam uellet increpitum rursus castigare non sustinebat,"Latrunculorum", inquit, "et furum ista sollertia est quam praecipitis mihi, quippe illorum uotum unicum est fallere. Meae uero gloriae semper aut absentiam Darei aut angustias locorum aut furtum noctis obstare non patiar: palam luce adgredi certum est; malo me meae fortunae paeniteat, quam uictoriae pudeat. Ad haec, illud quoque accedit: uigilias agere barbaros et in armis stare, ut ne decipi quidem possint, conpertum habeo. Itaque ad proelium uos parate." Sic incitatos ad corpora curanda dimisit.
Darius illud, quod Parmenio suaserat, hostem facturum esse coniectans, frenatos equos stare magnamque exercitus partem in armis esse ac uigilias intentiore cura seruari iusserat; ergo ignibus tota eius castra fulgebant. Ipse cum cudibus propinquisque agmina in armis stantium circumibat, Solem et Mithrem sacrumque et aeternum inuocans ignem, ut illis dignam uetere gloria maiorumque monumentis fortitudinem inspirarent: et profecto, si qua diuinae opis auguria humana mente concipi possent, deos stare secum. Illos nuper Macedonum animis subitam incussisse formidinem, adhuc lymphatos ferri agique arma iacientes; expetere praesides Persarum imperii debitas ex uaecordibus poenas. Nec ipsum ducem saniorem esse: quippe ritu ferarum praedam modo, quam expeteret, intuentem in perniciem, quae ante praedam posita esset, incurrere.
Similis apud Macedones quoque sollicitudo erat, noctemque, uelut in eam certamine edicto, metu egerunt. Alexander, non alias magis territus, ad uota et preces Aristandrum uocari iubet. Ille in candida ueste, uerbenas manu praeferens, capite uelato praeibat preces regi Iouem Mineruamque Uictoriam propitianti. Tunc quidem sacrificio rite perpetrato, reliquum noctis adquieturus in tabernaculum rediit. Sed nec somnum capere nec quietem pati poterat: modo ex iugo montis aciem in dextrum Persarum cornu demittere agitabat, modo recta fronte concurrere hosti, interdum haesitare, an potius in laeuum detorqueret agmen. Tandem grauatum animi anxietate corpus altior somnus oppressit.
Iamque luce orta, duces ad accipienda imperia conuenerant, insolito circa praetorium silentio attoniti: quippe alias accersere ipsos et interdum morantes castigare adsueuerat. Tunc ne ultimo quidem rerum discrimine excitatum esse mirabantur, et non somno quiescere, sed pauore marcere credebant. Non tamen quisquam ex custodibus corporis intrare tabernaculum audebat; et iam tempus instabat, nec miles iniussu ducis aut arma capere poterat aut in ordines ire. Diu Parmenio cunctatus cibum ut caperent ipse pronuntiat. Iamque exire necesse erat: tunc demum intrat tabernaculum, saepiusque nomine conpellatum, cum uoce non posset, tactu excitauit. "Multa lux", inquit, "est; instructam aciem hostis admouit, tuus miles adhuc inermis exspectat imperium. Ubi est uigor ille animi tui? nempe excitare uigiles soles." Ad haec Alexander: "Credisne me prius somnum capere potuisse, quam exonerarem animum sollicitudine, quae quietem morabatur?", signumque pugnae tuba dari iussit. Et cum in eadem admiratione Parmenio adseueraret quod solutum se curis somnum cepisse dixisset: "Minime", inquit, "mirum est: ego enim, cum Dareus terram ureret, uicos excinderet, alimenta corrumperet, potens mei non eram; nunc uero quid metuam, cum acie decernere paret? Hercule, uotum meum inpleuit. Sed huius consilii postea quoque ratio reddetur: uos ite ad copias quibus quisque praeest, ego iam adero, et quid fieri uelim exponam." Raro admodum admonitu magis amicorum quam metu discriminis adeundi thorace uti solebat: tunc quoque, munimento corporis sumpto processit ad milites. Haud alias tam alacres uiderant regem, et uultu eius interrito certam spem uictoriae augurabantur.
Atque ille proruto uallo exire copias iubet, aciemque disponit. In dextro cornu locati sunt equites, quos agema appellabant; praeerat his Clitus, cui iunxit Philotae turmas, ceterosque praefectos equitum lateri eius adplicuit. Ultima Meleagri ala stabat, quam phalanx sequebatur. Post phalangem Argyraspides erant: his Nicanor Parmenionis filius praeerat. In subsidiis cum manu sua Coenos, post eum Orestae Lyncestaeque sunt positi; post illos Polypercon, mox peregrini milites: huius agminis princeps Amyntas aberat: Philippus Balacri eos regebat in societatem nuper adscitos. Haec dextri cornus facies erat. In laeuo, Craterus Peloponnensium equites habebat, Achaeorum et Locrensium et Malieon turmis sibi adiunctis. Hos Thessali equites claudebant Philippo duce. Peditum acies equitatu tegebatur. Frons laeui cornus haec erat. Sed, ne circumiri posset ab multitudine, ultimum agmen ualida manu cinxerat. Cornua quoque subsidiis firmauit non recta fronte, sed ab latere positis, ut, si hostis circumuenire aciem temptasset, parata pugnae forent. Hic Agriani erant, quibus Attalus praeerat, adiunctis sagittariis Cretensibus. Ultimos ordines auertit ab fronte, ut totam aciem orbe muniret. Illyrii hic erant, adiuncto milite mercede conducto, Thracas quoque simul obiecerat leuiter armatos. Adeoque aciem uersabilem posuit, ut, qui ultimi stabant, ne circumirentur, uerti tamen et in frontem circumagi possent. Itaque non prima quam latera, non latera munitiora fuere quam terga.
His ita ordinatis, praecipit ut, si falcatos currus cum fremitu Barbari emitterent, ipsi laxatis ordinibus impetum incurrentium silentio exciperent, haud dubius sine noxa transcursuros, si nemo se opponeret; sin autem sine fremitu inmisissent, eos ipsi clamore terrerent, pauidosque equos telis utrimque suffoderent. Qui cornibus praeerant, extendere ea iussi, ita ut nec circumuenirentur, si artius starent, nec tamen ultimam aciem exinanirent. Inpedimenta cum captiuis, inter quos mater liberique Darei custodiebantur, haud procul acie in edito colle constituit, modico praesidio relicto. Laeuum cornu, sicut alias, Parmenioni tuendum datum. Ipse in dextro stabat.
Nondum ad iactum teli peruenerant, cum Bion quidam transfuga, quanto maximo cursu potuerat, ad regem peruenit, nuntians murices ferreos in terram defodisse Dareum, qua hostem equites emissurum esse credebat, notatumque certo signo locum, ut fraus euitari ab suis posset. Adseruari transfuga iusso, duces conuocat, expositoque quod nuntiatum erat, monet ut regionem monstratam declinent, equitemque periculum edoceant. Ceterum hortantem exercitus exaudire non poterat, usum aurium intercipiente fremitu duorum agminum; sed in conspectu omnium duces et proximum quemque interequitans adloquebatur:
 "Emensis tot terras in spem uictoriae de qua dimicandum foret, hoc unum superesse discrimen. Granicum hic amnem Ciliciaeque montes et Syriam Aegyptumque praetereuntibus raptas, ingentia spei gloriaeque incitamenta, referebat. Reprehensos ex fuga Persas pugnaturos, quia fugere non possent. Tertium iam diem metu exsangues, armis suis oneratos in eodem uestigio haerere. Nullum desperationis illorum maius indicium esse, quam quod urbes, quod agros suos urerent, quidquid non corrupissent, hostium esse confessi. Nomina modo uana gentium ignotarum ne extimescerent: neque enim ad belli discrimen pertinere, qui ab iis Scythae, quiue Cadusii appellarentur. Ob id ipsum, quod ignoti essent, ignobiles esse; numquam ignorari uiros fortes, at inbelles ex latebris suis erutos nihil praeter nomina adferre; Macedonas uirtute adsecutos, ne quis toto orbe locus esset, qui tales uiros ignoraret. Intuerentur Barbarorum inconditum agmen: alium nihil praeter iaculum habere, alium funda saxa librare, paucis iusta arma esse. Itaque illinc plures stare, hinc plures dimicaturos. Nec postulare se ut fortiter capesserent proelium, ni ipse ceteris fortitudinis fuisset exemplum: se ante prima signa dimicaturum. Spondere pro se tot cicatrices, totidem corporis decora; scire ipsos unum paene se praedae communis exortem in illis colendis ornandisque usurpare uictoriae praemia. Haec se fortibus uiris dicere.
Si qui dissimiles eorum essent, illa fuisse dicturum: peruenisse eo unde fugere non possent. Tot terrarum spatia emensis, tot amnibus montibusque post tergum obiectis, iter in patriam et penates manu esse faciendum." Sic duces, sic proximi militum instincti sunt.
Dareus in laeuo cornu erat, magno suorum agmine delectis equitum peditumque stipatus, contempseratque paucitatem hostis, uanam aciem esse extentis cornibus ratus. Ceterum, sicut curru eminebat, dextra laeuaque ad circumstantia agmina oculos manusque circumferens: "Terrarum", inquit, "quas Oceanus hinc adluit, illinc claudit Hellespontus, paulo ante domini iam non de gloria, sed de salute et, quod saluti praeponitis, libertate pugnandum est. Hic dies imperium, quo nullum amplius uidit aetas, aut constituet aut finiet. Apud Granicum minima uirium parte cum hoste certauimus; in Cilicia uictos Syria poterat excipere, magna munimenta regni Tigris atque Euphrates erant. Uentum est eo, unde pulsis ne fugae quidem locus est. Omnia tam diutino bello exhausta post tergum sunt: non incolas suos urbes, non cultores habent terrae. Coniuges quoque et liberi sequuntur hanc aciem, parata hostibus praeda, nisi pro carissimis pignoribus corpora opponimus.
Quod mearum fuit partium, exercitum, quem paene inmensa planities uix caperet, conparaui, equos, arma distribui, commeatus ne tantae multitudini deessent prouidi, locum, in quo acies explicari posset, elegi. Cetera in uestra potestate sunt: audete modo uincere famamque, infirmissimum aduersus fortes uiros telum, contemnite. Temeritas est, quam adhuc pro uirtute timuistis: quae, ubi primum impetum effudit, uelut quaedam animalia emisso aculeo, torpet. Hi uero campi deprehendere paucitatem, quam Ciliciae montes absconderant. Uidetis ordines raros, cornua extenta, mediam aciem uanam, exhaustam; nam ultimi, quos locauit auersos, terga iam praebent. Obteri, mehercule, equorum ungulis possunt, etiam si nihil praeter falcatos currus emisero. Et bello uicerimus, si uincimus proelio; nam ne illis quidem ad fugam locus est: hinc Euphrates, illinc Tigris prohibet inclusos. Et, quae antea pro illis erant, in contrarium uersa sunt. Nostrum mobile et expeditum agmen est, illud praeda graue. Inplicatos ergo spoliis nostris trucidabimus, eademque res et causa uictoriae erit et fructus. Quodsi quem ex uobis nomen gentis mouet, cogitet Macedonum illic arma esse, non corpora. Multum enim sanguinem inuicem hausimus, et semper grauior in paucitate iactura est. Nam Alexander, quantuscumque ignauis et timidis uideri potest, unum anima est et, si quid mihi creditis, temerarium et uaecors, adhuc nostro pauore quam sua uirtute felicius. Nihil autem potest esse diuturnum, cui non subest ratio. Licet felicitas adspirare uideatur, tamen ad ultimum temeritati non sufficit. Praeterea breues et mutabiles uices rerum sunt, et fortuna numquam simpliciter indulget. Forsitan ita dii fata ordinauerint, ut Persarum imperium, quod secundo cursu per CCXXX annos ad summum fastigium euexerant, magno motu concuterent magis quam adfligerent admonerentque nos fragilitatis humanae, cuius nimia in prosperis rebus obliuio est. Modo Graecis ultro bellum inferebamus, nunc in sedibus nostris propulsamus inlatum: iactamur inuicem uarietate fortunae. Uidelicet imperium, quia mutuo adfectamus, una gens non capit. Ceterum, etiamsi spes non subesset, necessitas tamen stimulare deberet. Ad extrema peruentum est. Matrem meam, duas filias, Ochum, in spem huius imperii genitum, principes, illam sobolem regiae stirpis, duces uestros reorum instar uinctos habet: nisi quid in uobis, ipse ego maiore mei parte captiuus sum. Eripite uiscera mea ex uinculis, restituite mihi pignora pro quibus ipsi mori non recusatis, parentem, liberos; nam coniugem in illo carcere amisi. Credite nunc omnes hos tendere ad uos manus, inplorare patrios deos, opem uestram, misericordiam, fidem exposcere, ut compedibus, ut seruitute, ut precario uictu ipsos liberetis. An creditis aequo animo iis seruire, quorum reges esse fastidiunt? Uideo admoueri hostium aciem, sed quo propius discrimen accedo, hoc minus iis quae dixi possum esse contentus. Per ego uos deos patrios, aeternumque ignem qui praefertur altaribus, fulgoremque Solis intra fines regni mei orientis, per aeternam memoriam Cyri, qui ademptum Meis Lydisque imperium primus in Persidem intulit, uindicate ab ultimo dedecore nomen gentemque Persarum. Ite alacres et spiritus pleni, ut, quam gloriam accepistis ab maioribus uestris, posteris relinquatis. In dextris uestris iam libertatem, opem, spem futuri temporis geritis. Effugit mortem, quisquis contempserit; timidissimum quemque consequitur. Ipse non patrio more solum, sed etiam, ut conspici possim, curru uehor, nec recuso quo minus imitemini me, siue fortitudinis exemplum, siue ignauiae fuero."
 Interim Alexander, ut et demonstratum ab transfuga insidiarum locum circumiret et Dareo, qui cornu tuebatur, occurreret, agmen obliquum incedere iubet. Dareus quoque eodem suum obuertit Besso admonito, ut Massagetas equites in laeuum Alexandri cornu ab latere inuehi iuberet. Ipse ante se falcatos currus habebat, quos signo dato uniuersos in hostem effudit. Ruebant laxatis habenis aurigae, quo plures nondum satis prouiso impetu obtererent. Alios ergo hastae multum ultra temonem eminentes, alios ab utroque latere demissae falces lacerauere. Nec sensim Macedones cedebant, sed effusa fuga turbauerant ordines. Mazaeus quoque perculsis metum incussit mille equitibus ad diripienda hostis inpedimenta circumuehi iussis, ratus captiuos quoque, qui simul adseruabantur, rupturos uincula, cum suos adpropinquantes uidissent. Non fefellerat Parmenionem, qui in laeuo cornu erat: propere igitur Polydamanta mitti, qui regi et periculum ostenderet et quid fieri iuberet consuleret. Ille, audito Polydamante: "Abi, nuntia", inquit, "Parmenioni si acie uicerimus, non nostra solum nos recuperaturos, sed etiam, quae hostium sunt, occupaturos. Proinde non est quod uirium quicquam subducat ex acie, sed, ut me, ut Philippo patre dignum est, contempto sarcinarum damno, fortiter dimicet." Interim barbari inpedimenta turbauerant, caesisque plerisque custodum captiui uinculis ruptis quidquid obuium erat, quo armari possent, arripiunt, et adgregati suorum equitibus Macedonas ancipiti circumuentos malo inuadunt. Laeti, qui circa Sisigambim erant, uicisse Dareum, ingenti caede prostratos hostis, ad ultimum etiam inpedimentis exutos esse nuntiant: quippe eandem fortunam ubique esse credebant, et uictores Persas ad praedam discurrisse. Sisigambis hortantibus captiuis, ut animum ab maerore adleuaret, in eodem, quo antea fuit, perseuerauit. Non uox ulla excidit et, non oris color uultusue mutatus est. Sedit inmobilis,credo, praecoci gaudio uerita inritare fortunam, adeo ut, quid mallet, intuentibus eam fuerit incertum. Inter haec Menidas, praefectus equitum Alexandri, cum paucis turmis opem inpedimentis laturus aduenerat,et incertum suone consilio an regis imperio,sed non sustinuit Cadusiorum Scytharumque impetum: quippe uix temptato certamine refugit ad regem, amissorum inpedimentorum testis magis quam uindex. Iam consilium Alexandri dolor uicerat, et, ne cura recuperandi sua militem ab proelio auerteret, non inmerito uerebatur. Itaque Areten, ducem hastatorum,sarisophoros uocabant,aduersus Scythas mitti. Inter haec currus, qui circa signa prima turbauerant aciem, in phalangem inuecti erant: Macedones confirmatis animis in medium agmen accipiunt. Uallo similis acies erat: iunxerant hastas, et ab utroque latere temere incurrentium ilia suffodiebant. Circumire deinde et currus et propugnatores praecipitare coeperunt. Ingens ruina equorum aurigarumque aciem conpleuerat: hi territos regere non poterant, qui crebra iactatione ceruicum non iugum modo excusserant, sed etiam currus euerterant, uulnerati interfectos trahebant, nec consistere territi nec progredi debiles poterant. Paucae tamen euasere quadrigae in ultimam aciem iis, quibus inciderunt, miserabili morte consumptis: quippe amputata uirorum membra humi iacebant, et, quia calidis adhuc uulneribus aberat dolor, trunci quoque et debiles quidem arma non omittebant, donec multo sanguine effuso exanimati procumberent. Interim Aretes Scytharum, qui inpedimenta diripiebant, duce occiso grauius territis instabat. superuenere deinde ab Dareo Bactriani, pugnaeque uertere fortunam. Multi ergo Macedonum primo impetu obtriti sunt; plures ad Alexandrum refugerunt. tunc Persae clamore sublato, qualem uictores solent edere, ferociter in hostem, quasi ubique profligatum, incurrerunt. Alexander territos castigare, adhortari, proelium, quod iam elanguerat, solus accendere; confirmatisque tandem animis, ire in hostem iubet. Rarior acies erat in dextro cornu Persarum: namque inde Bactriani discesserant ad opprimenda inpedimenta; itaque Alexander laxatos ordines inuadit et multa caede hostium inuehitur. At qui in laeuo cornu erant Persae, spe posse eum includi agmen suum ab tergo dimicantis opponunt: ingensque periculum in medio haerens adisset, ni equites Agriani calcaribus subditis circumfusos regi Barbaros adorti essent auersosque caedendo in se obuerti coegissent. Turbata erat utraque acies. Alexander et ab fronte et ab tergo hostem habebat. Qui auerso ei instabant et ab Agrianis equitibus premebantur; Bactriani inpedimentis hostium direptis reuersi ordines suos recuperare non poterant; plura simul abrupta ab ceteris agmina, ubicumque alium alii fors miscuerat, dimicabant.
Duo reges iunctis prope agminibus proelium accenderant; plures Persae cadebant, par ferme utrimque numerus uulnerabatur. Curru Dareus, Alexander equo uehebatur: utrumque delecti tuebantur, sui immemores; quippe, amisso rege, nec uolebant salui esse nec poterant; ante oculos sui quisque regis mortem occumbere ducebat egregium. Maximum tamen periculum adibant, quos maxime tuebantur: quippe sibi quisque caesi regis expetebat decus. Ceterum, siue ludibrium oculorum siue uera species fuit, qui circa Alexandrum erant uidisse se crediderunt paululum super caput regis placide uolantem aquilam, non sono armorum, non gemitu morientium territam, diuque circa equum Alexandri pendenti magis quam uolanti similis adparuit. Certe uates Aristander, alba ueste indutus et dextra praeferens lauream, militibus in pugnam intentis auem monstrabat, haud dubium uictoriae auspicium. Ingens ergo alacritas ac fiducia paulo ante territos accendit ad pugnam, utique postquam auriga Darei, qui ante ipsum sedens equos regebat, hasta transfixus est. Nec aut Persae aut Macedones dubitauere quin ipse rex esset occisus. Ergo lugubri ululatu et incondito clamore gemituque totam fere aciem adhuc aequo Marte pugnantium turbauere cognati Darei et armigeri. Laeuumque cornu in fugam effusum destituerat currum, quem ab dextra parte stipati in medium agmen receperunt. Dicitur acinace stricto, Dareus dubitasse, an fugae dedecus honesta morte uitaret. Sed eminens curru nondum omnem suorum aciem proelio excedentem destituere erubescebat, dumque inter spem et desperationem haesitat, sensim Persae cedebant et laxauerant ordines. Alexander, mutato equo,quippe plures fatigauerat,resistentium aduersa ora fodiebat, fugientium terga. Iamque non pugna, sed caedes erat, cum Dareus quoque currum suum in fugam uertit. Haerebat in tergis fugientium uictor, sed prospectum oculorum nubes pulueris, quae ad caelum efferebatur, abstulerat; ergo haud secus quam in tenebris errabant, abstulerat; ergo haud secus quam in tenebris errabant, ad sonum notae uocis aut signum subinde coeuntes. Exaudiebant tamen strepitus habenarum, quibus equi currum uehentes identidem uerberabantur: haec sola fugientis uestigia excepta sunt.
At in laeuo Macedonum cornu,Parmenio, sicut ante dictum, tuebatur,longe alia fortuna utriusque partis res gerebatur. Mazaeus cum omni suorum equitatu uehementer inuectus urguebat Macedonum alas; iamque, abundans multitudine, aciem circumuehi coeperat, cum Parmenio equites nuntiare iubet Alexandro in quo discrimine ipsi essent: ni mature subueniretur, non posse sisti fugam. Iam multum uiae praeceperat rex inminens fugientium tergis, cum ab Parmenione tristis nuntius uenit. Refrenare equos iussi qui uehebantur, agmenque constitit frendente Alexandro eripi sibi uictoriam ex manibus et Dareum felicius fugere quam se sequi. Interim ad Mazaeum superati regis fama peruenerat. Itaque, quamquam ualidior erat, fortuna tamen partium territus, perculsis languidius instabat. Parmenio ignorabat quidem causam sua sponte pugnae remissae, sed occasione uincendi strenue est usus. Thessalos equites ad se uocari iubet: "Ecquid", inquit, "uidetis istos, qui ferociter modo instabant, pedem referre subito pauore perterritos? Nimirum nobis quoque regis nostri fortuna uicit. Omnia Persarum caede strata sunt. Quid cessatis? an ne fugientibus quidem pares estis?" Uera dicere uidebatur, et spes languentis quoque erexerat; subditis calcaribus proruere in hostem. Et illi iam non sensim sed citato gradu recedebant, nec quicquam fugae, nisi quod terga nondum uerterant, deerat. Parmenio tamen, ignarus quaenam in dextro cornu fortuna regis esset, repressit suos. Mazaeus dato fugae spatio non recto itinere, sed maiore et ob id tutiore circuitu Tigrin superat, et Babylona cum reliquiis deuicti exercitus intrat.
Dareus paucis fugae comitibus ad Lycum amnem contenderat; quo traiecto dubitauit an solueret pontem, quippe hostem iam adfore nuntiabatur. Sed tot milia suorum, quae nondum ad amnem peruenerant ponte reciso uidebat hostis praedam fore. Abeuntem, cum intactum sineret pontem, dixisse constat malle se sequentibus iter dare quam auferre fugientibus. Ipse ingens spatium fuga emensus media fere nocte Arbela peruenit.
Quis tot ludibria fortunae, ducum agminum caedem multiplicem, deuictorum fugam, clades nunc singulorum, nunc uniuersorum, aut animo adsequi queat aut oratione conplecti? Propemodum saeculi res in unum illum diem proh! fortuna cumulauit. Alii, qua breuissimum patebat iter, alii deuios saltus et ignotas sequentibus calles petebant. Eques pedesque confusi sine cue, armatis inermes, integris debiles inplicabantur. Deinde misericordia in metum uersa, qui sequi non poterant, inter mutuos gemitus deserebantur. Sitis praecipue fatigatos et saucios perurebat, passimque omnibus riuis prostrauerant corpora, praeterfluentem aquam hianti ore captantes; quam cum auide turbidam hausissent, tendebantur extemplo praecordia premente limo, resolutisque et torpentibus membris, cum superuenisset hostis, nouis uulneribus excitabantur. Quidam occupatis proximis riuis deuerterant longius, ut, quidquid occulti humoris usquam manaret, exciperent; nec ulla adeo auia et sicca lacuna erat, ut uestigantium sitim falleret. ex proximis uero itineri uicis ululatus senum feminarumque exaudiebantur, barbaro ritu Dareum adhuc regem clamantium.
Alexander, ut supra dictum est, inhibito suorum impetu ad Lycum amnem peruenerat, ubi ingens multitudo fugientium onerauerat pontem, et plerique, cum hostis urgeret, in flumen se praecipitauerant grauesque armis et proelio ac fuga defetigati gurgitibus hauriebantur. Iamque non pons modo fugientes, sed ne amnis quidem capiebat agmina sua inprouide subinde cumulantis; quippe, ubi intrauit animos pauor, id solum metuunt quod primum formidare coeperunt. Alexander, instantibus suis ne inpune abeuntem hostem intermitteret sequi hebetia esse tela et manus fatigatas tantoque cursu corpora exhausta et praeceps in noctem diei tempus causatus est; re uera, de laeuo cornu, quod adhuc in acie stare credebat, sollicitus reuerti ad ferendam opem suis statuit. Iamque signa conuerterat, cum equites ab Parmenione missi illius quoque partis uictoriam nuntiant. Sed nullum eo die maius periculum adiit quam dum copias reducit in castra. Pauci eum et incompositi sequebantur ouantes uictoria,quippe omnes hostes aut in fuga effusos, aut in acie cecidisse credebant,cum repente ex aduerso apparuit agmen equitum, qui primo inhibuere cursum, deinde Macedonum paucitate conspecta turmas in obuios contiauerunt. Ante signa rex ibat, dissimulato magis periculo quam spreto; nec defuit ei perpetua in dubiis rebus felicitas: namque praefectum equitatus auidum certaminis et ob id ipsum incautius in se ruentem hasta transfixit; quo ex equo lapso, proximum ac dein plures eodem telo confodit. Inuasere turbatos amici quoque; nec Persae inulti cadebant: quippe non uniuersae acies quam hae tumultuariae manus uehementius iniere certamen. Tandem Barbari, cum obscura luce tutior fuga uideretur esse quam pugna, dispersis agminibus abiere. Rex extraordinario periculo defunctus incolumis quos reduxit in castra.
Cecidere Persarum, quorum numerum uictores finire potuerunt, milia XL; Macedonum minus quam CCC desiderati sunt. Ceterum hanc uictoriam rex maiore ex parte uirtuti quam fortunae suae debuit: animo, non, ut antea, loco uicit. Nam et aciem peritissime instruxit et promptissime ipse pugnauit et magno consilio iacturam sarcinarum inpedimentorumque contempsit, cum in ipsa acie summum rei uideret esse discrimen, dubioque adhuc pugnae euentu pro uictore se gessit; perculsos deinde hostis ut fudit, fugientes, quod in illo ardore animi uix credi potest, prudentius quam auidius persecutus est. Nam si parte exercitus adhuc in acie stante instare cedentibus perseuerasset, aut culpa sua uictus esset aut aliena uirtute uicisset. Iam si multitudinem equitum occurrentium extimuisset, uictori aut foede fugiendum aut miserabiliter cadendum fuit. Ne duces quidem copiarum sua laude fraudandi sunt; quippe uulnera, quae quisque excepit, indicia uirtutis sunt: Hephaestionis brachium hasta ictum est, Perdicca et Coenos et Menidas sagittis prope occisi. Et, si uere aestimare Macedonas qui tunc erant uolumus, fatebimur et regem talibus ministris et illos tanto rege fuisse dignissimos.

