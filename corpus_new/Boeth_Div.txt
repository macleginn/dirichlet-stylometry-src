

anicii manlii seuerini boethii de diuisione liber quam magnos
studiosis afferat fructus scientia diuidendi quamque apud
peripateticam disciplinam semper haec fuerit in honore notitia
docet et andronici diligentissimi senis de diuisione liber
editus et hic idem a plotino grauissimo philosopho comprobatus
et in platonis libri qui sophistes inscribitur commentariis a
porphyrio repetitus et ab eodem per hanc introductionis
laudata in categorias utilitas dicit enim necessariam fore
generis speciei differentiae proprii accidentisque peritiam
cum propter alia multa tum propter utilitatem quae est maxima
partiendi quare quoniam maximus usus est facillimaque doctrina
ego id quoque sicut pleraque omnia romanis auribus tradens
introductionis modo habitaque in eamdem rem et competenti
subtilique tractatione et moderata breuitate perscripsi ut nec
anxietas decisae orationis et non perfectae sententiae legentium
       mentibus ingeratur nec putet superuacuam
loquacitatem harum rerum inexperiens rudis insolensque noui
audientium mentes habere aequum nec ullus liuor id quod et
arduum natura est et ignotum nostris nobis autem magno et labore
et legentium utilitate digestum obliquis morsibus
obtrectationis offuscet dentque potius uiam studiis nunc
ignoscendo nunc etiam comprobando quam frena bonis artibus
stringant dum quicquid nouum est imprudenti obstinatione
repudiant quis enim non uideat plurimum ad bonarum artium ualere
defectum si apud mentes hominum numquam sit desperatio
displicendi sed si cui per haec quaedam paratur anxietas aut
obscuriora sunt fortasse quam ipse desiderat nihil ad me
cognitionem facilem pollicentem neque enim rudibus haec totius
artis sed imbutis et ulteriore paene loco progressis legenda et
discenda proponimus qui uero huius operis id est dialectici
ordo sit cum de ordine peripateticae disciplinae mihi
dicendum esset diligenter exposui sed haec hactenus

nunc diuisionis ipsius nomen diuidendum est et secundum
unumquodque diuisionis uocabulum uniuscuiusque propositi
proprietas partesque tractandae sunt diuisio namque multis
dicitur modis est enim diuisio generis in species est rursus
diuisio cum totum in proprias distribuitur partes est alia cum
uox multa significans in significationes proprias recipit
sectionem praeter has autem tres est alia diuisio quae secundum
accidens fieri dicitur huius triplex modus est unus cum
subiectum in accidentia separamus alius cum accidens in subiecta
diuidimus tertius cum accidens in accidentia secamus hoc ita
fit si utraque eidem subiecto inesse uideantur sed       
harum omnium exempla subdenda sunt quatenus totius huius ratio
diuisionis eluceat

genus diuidimus in species cum dicimus animalis alia sunt
rationabilia alia irrationabilia rationabilium alia mortalia
alia immortalia uel cum dicimus coloris alia quidem sunt
alba alia nigra alia media oportet autem omnem generis in
species diuisionem aut in duas fieri partes aut in plures sed
neque infinitae species esse possunt generis nec minus duabus
hoc autem cur eueniat posterius demonstrandum est totum uero in
partes diuiditur quotiens in ea ex quibus est compositum
unumquodque resoluimus ut cum dico domus aliud esse tectum
aliud parietes aliud fundamenta et hominem anima coniungi et
corpore cumque hominis dicimus partes esse catonem uirgilium
ciceronem et singulos qui cum particulares sint uim tamen
totius hominis iungunt atque componunt neque enim homo genus nec
singuli homines species sed partes quibus totus homo
coniungitur uocis autem in significationes proprias diuisio fit
quoties una uox multa significans aperitur et eius pluralitas
significationis ostenditur ut cum dico canis quod est nomen
et hunc quadrupedem latrantemque designat et caelestem qui ad
orionis pedem morbidum micat est quoque alius marinus canis
qui in immoderatam corporis magnitudinem crescens caeruleus
appellatur sed huius diuisionis duplex modus est aut enim unum
nomen multa significat aut oratio iam uerbis nominibusque
composita et nomen quidem multa significat ut id quod supra
proposui oratio uero multa designat ut est aio te aeacida
romanos uincere posse et nominis quidem per significationes
proprias diuisio aequiuocationis partitio nuncupatur orationis
uero in significationes proprias distributio ambiguitatis
discretio est quam graeci amphiboliam dicunt ita ut nomen multa
significans aequiuocum oratio uero multa designans amphibola
atque ambigua praedicetur

       eorum autem quae secundum accidens diuiduntur
subiecti in accidentia diuisio est ut cum dicimus omnium
hominum alii sunt nigri alii candidi alii medii coloris haec
enim accidentia sunt hominibus non hominum species et homo his
subiectum non horum genus est accidentis uero in subiecta
sectio euenit ut est omnium quae expetuntur alia in anima alia
in corporibus sita sunt animae namque atque corpori id quod
expetitur accidens non genus est et boni quod in anima et in
corpore situm est non sunt haec species sed subiecta accidentis
uero in accidentia diuisio est ut omnium candidorum alia sunt
dura ut margarita alia liquentia ut lac liquor namque
et albedo atque durities haec sunt accidentia sed album in dura
atque liquida separatum est cum ergo sic dicimus accidens in
alia accidentia separamus sed huiusmodi diuisio uicissim semper
in alterutra permutatur possumus enim dicere eorum quae dura
sunt alia sunt nigra alia alba et rursus eorum quae sunt
liquida alia sunt alba alia nigra sed haec rursus conuersa
diuidimus eorum quae sunt nigra alia sunt dura alia
liquentia et eorum quae sunt alba alia sunt liquentia alia
uero dura differt autem huiusmodi diuisio omnibus quae supra
sunt dictae nam neque significationem partiri possumus in uoces
cum uox in significationes proprias discernatur nec partes in
totum diuiduntur quamuis totum separetur in partes nec species
secatur in genera licet genus in species diuidatur quod uero
superius dictum est hanc diuisionem ita fieri si utraque eidem
contingerent inesse subiecto si attentius perspicitur liquet
nam cum dicimus eorum quae dura sunt alia esse alba alia nigra
ut est lapis atque hebenum manifestum est hebeno utraque inesse
et duritiem scilicet et nigredinem in ceteris quoque id
diligens lector inueniet

quibus autem summa ope ratio ueritatis inquiritur his prius
intellegendum est quae sit horum omnium simul proprietas
quibusque inter se singillatim differentiis segregentur omnis
enim uocis et generis totiusque diuisio secundum se diuisio
nuncupatur reliquae uero tres in accidentis distributione
ponuntur secundum se autem diuisionis huiusmodi differentia est
differt enim diuisio generis a uocis diuisione quod uox quidem
in proprias semper significationes        separatur genus
non in significationes sed in quasdam a se quodammodo creatione
disiungitur et genus semper speciei propriae totum est ut
uniuersalius in natura aequiuocatio uero uniuersalior quidem
significata re dicitur tantum uoce non etiam totum est in
natura illo quoque a uocis distributione diuiditur quod nihil
habent commune praeter solum nomen quae sub uoce sunt quae uero
sub genere collocantur et nomen generis et definitionem
suscipiunt amplius quoque non eadem apud omnes uocis est
distributio quod apud nos dicitur canis cum eius multae
significationes in lingua romana sint simpliciter fortasse
praedicatur in barbara cum ea quae apud nos uno nomine
nuncupantur illi pluribus fortasse significent generis uero apud
omnes eadem diuisio distributioque permanet unde fit ut uocis
quidem diuisio ad positionem consuetudinemque pertineat generis
ad naturam nam quod apud omnes idem est natura est
consuetudinis uero est quod apud aliquos permutatur et hae
quidem sunt differentiae generis distributionis et uocis

generis quoque sectio totius distributione seiungitur quod totius
diuisio secundum quantitatem fit partes enim totam substantiam
coniungentes actu aut ratione animi et cogitatione separantur
generis uero distributio qualitate perficitur nam cum hominem
sub animali locauero tunc qualitate diuisio facta est quale
namque animal est homo idcirco quoniam quadam qualitate formatur
unde quale sit animal homo interrogatus aut rationale
respondebit aut certe mortale amplius quoque genus omne
naturaliter prius est propriis speciebus totum autem partibus
propriis posterius partes sunt quae totum iungunt compositi sui
perfectionem alias natura tantum alias ratione quoque temporis
antecedunt unde fit ut genus in posteriora totum uero in priora
soluamus hinc quoque illud uere dicitur si genus interimatur
statim species deperire si species        interempta sit
non peremptum genus in natura consistere contra euenit in toto
nam si pars totius perit totum non erit cuius pars una sit
interempta sin totum pereat partes permanent distributae ut si
de integra domo quis abstulerit tectum totum quod ante fuit
intercipit sed pereunte toto parietes et fundamenta constabunt
amplius quoque genus speciebus materia est nam sicut aes accepta
forma transit in statuam ita genus accepta differentia transit
in speciem totius uero partium multitudo materia est forma uero
earundem partium compositio nam sicut species ex genere constat
et differentia ita totum constat ex partibus unde fit ut totum
ab unaquaque parte sua partium ipsarum compositione differat
species uero a genere differentiae coniunctione amplius quoque
species idem semper quod genus est ut homo idem est quod animal
et uirtus idem est quod habitus partes uero non semper idem quod
totum neque enim manus idem est quod homo nec idem paries quod
domus et in his quidem quae dissimiles partes habent hoc clarum
est sed non eodem modo in his quae similes ut in aeris uirgula
cuius partes quae sunt continuae quia eiusdem sunt aeris
uidentur idem esse quod totum est sed falso fortasse enim idem
sint partes huiusmodi substantia non etiam quantitate

restat autem uocis et totius distributionis differentias dare
differunt autem quod totum quidem constat partibus uox uero non
constat ex his quae significat et fit totius quidem diuisio in
partes uocis autem fit non in partes sed in eas res quas uox
ipsa significat unde fit ut sublata parte totum pereat sublata
una re quam uox significat multa designans uox illa permaneat

nunc ergo quoniam secundum se diuisionis differentiae dictae sunt
generis distributio pertractetur primum quid genus sit
definiendum est genus est quod de pluribus specie differentibus
in eo quod        quid sit praedicatur species uero quam
sub genere collocamus differentia qua aliud ab alio distare
proponimus et est quidem genus quod interroganti quid quaeque
res sit conuenit responderi differentia quae ad qualis
percontationem rectissime respondetur nam cum quis interrogatur
quid est homo recte animal qualis est homo
conuenienter rationalis respondetur diuiditur autem genus
alias in species alias in differentias si species quibus genus
oportet diuidi nominibus carent ut cum dico animalium alia
sunt rationabilia alia irrationabilia rationabile et
irrationabile differentiae sunt sed quoniam speciei huius quae
est animal rationabile nomen unum non est idcirco pro specie
differentiam ponimus eamque superiori generi copulamus omnis
enim differentia in genus proprium ueniens speciem facit unde
fit ut materia quaedam genus sit forma differentia cum autem
propriis nominibus species appellantur non in differentias
generis fit recta diuisio unde est ut ex pluribus terminis
definitio colligatur si enim omnes species suis nominibus
appellarentur ex duobus solis terminis omnis fieret definitio ut
cum dico quid est homo quid mihi necesse esset dicere
animal rationale mortale si animal rationale esset nomine
proprio nuncupatum cum reliqua differentia id est mortali
iunctum definitionem hominis uerissima ratione et integra
conclusione perficeret nunc autem ad definitiones integras
specierum diuisio necessaria est et forte in eodem diuisionis
definitionisque ratio uersetur nam diuisionibus iunctis una
componitur definitio sed quoniam alia sunt aequiuoca alia
uniuoca et quae sunt uniuoca ipsa in generum suscipimus
sectiones quae uero sunt aequiuoca in his diuisio sola
significationis est uidendum prius est quid sit uniuocum quid
aequiuocum ne cum ista fefellerint aequiuocum nomen quasi in
species ita in significatiuas        uoces resoluamus
unde fit ut rursus ad diuisionem necessaria sit definitio quid
enim sit aequiuocum quid uniuocum definitione colligimus

sunt autem differentiae aliae per se aliae uero per accidens et
harum aliae consequentes aliae statim relinquentes statim
relinquentes sunt huiusmodi dormire uel sedere uel stare uel
uigilare consequentes uero ut capilli crispi si non amissi
sint et glauci oculi si non sint quadam extrinsecus debilitate
turbati sed haec ad generis diuisionem sumenda non sunt neque
ad definitionem sunt commoda omne enim quicquid ad diuisionem
generis aptum est idem ad definitiones rectissime congregamus
illa uero quae per se sunt sola ad diuisionem generis apta sunt
haec autem informant perficiuntque uniuscuiusque substantiam ut
hominis rationabilitas et mortalitas sed has quemadmodum probare
possimus utrum ex eo sint genere statim relinquentium an
consequentium an in substantia permanentium hoc modo uidendum
est neque enim sufficit scire quas in diuisione sumamus nisi
illud quoque sit cognitum quemadmodum easdem ipsas quae sumendae
et quae reiciendae sunt rectissime cognoscamus uidendum ergo
primum est utrum proposita differentia omni possit et semper
inesse subiecto quod si ipsa uel actu uel ratione seiungitur
haec a diuisione generis separanda est si enim saepe et actu et
ratione seiungitur ex eorum sunt genere quae statim relinquunt
ut sedere quidem frequentius separatur et actu ipso a subiecto
diuiditur quae uero ratione sola a subiecto diuiduntur ea sunt
consequentium differentiarum ut glaucis oculis esse a subiecto
ratione seiungimus ut cum dico est animal quidem luminibus
glaucis ut quilibet homo quod si hic non esset huiusmodi non
eum        res aliqua esse hominem prohiberet aliud
rursus est quod ratione separari non possit quod si separatum
sit species interimatur ut cum dicimus inesse homini ut solus
numerare possit uel geometriam discere quod si haec possibilitas
ab homine seiungatur homo ipse non permanet sed haec non
statim earum sunt quae in substantia insunt nam non idcirco homo
est quoniam haec facere potest sed quoniam rationalis est atque
mortalis hae igitur differentiae propter quas species consistit
ipsae et in definitione speciei ut hominis et in generis eius
diuisione quod continet speciem ut ipsum hominem collocantur
et uniuersaliter dicendum est quaecumque differentiae huiusmodi
sunt ut non modo praeter eas species esse non possit sed propter
eas solas sit hae uel in diuisione generis uel in speciei
definitione sumendae sunt quoniam uero quaedam sunt quae
differunt quae contra se in diuisionibus poni non debent ut in
animali rationale et bipes nullus enim dicit animalium alia
sunt rationabilia alia duos pedes habentia idcirco quod
rationale et bipes licet differant nulla a se oppositione
disiunguntur constat quaecumque a se aliqua oppositione
differunt eas solas differentias sub genere positas genus ipsum
posse disiungere

sunt autem oppositiones quattuor aut ut contraria ut bonum
malo aut ut habitus et priuatio ut uisus et caecitas quamquam
sint et quaedam res in quibus discernere difficultas sit utrum in
contrariis an in priuatione uel habitu ea oporteat collocari ut
sunt motus quies sanitas aegritudo uigilatio somnus lux
tenebrae sed haec alias nunc autem de reliquis oppositionibus
dicendum est tertia oppositio est quae est secundum
affirmationem et negationem ut socrates uiuit socrates
non uiuit quarta secundum relationem ut pater filius dominus
seruus secundum quas igitur harum quattuor       
oppositionum diuisio generis sit rectissima ratione monstrandum
est manifestum est enim et oppositiones esse quattuor et species
et genera per opposita separari nunc ergo dicendum est secundum
quam oppositionem harum quattuor uel quemadmodum species a
genere disiungi conueniat

et prima quidem sit contradictionis oppositio uoco autem
contradictionis oppositionem quae affirmatione et negatione
proponitur in hac igitur negatio per se nullam speciem facit
nam cum dico homo uel equus et aliquid huiusmodi
species sunt quicquid autem quis in negatione protulerit speciem
non declarat non esse enim hominem non est species omnis enim
species esse constituit negatio uero quicquid proponit ab eo
quod est esse disiungit ut cum dico homo quasi si sit
quiddam locutus sum cum uero non homo substantiam hominis
negatione destruxi sic igitur per se caret diuisio generis in
species negatione necesse est autem saepe speciem negatione
componere cum ea quam simplici nomine speciem uolumus assignare
nullo uocabulo nuncupatur ut cum dico imparium numerorum alii
sunt primi ut tres quinque uel septem alii non primi
ut nouem et rursus figurarum aliae sunt rectilineae aliae non
rectilineae et colorum alii sunt albi alii nigri alii nec
albi nec nigri ergo quando nomen unum speciebus positum non
est eas negatione proferre necesse est hoc igitur cogit
interdum necessitas non natura in eodem quoque quotiens
negatione facimus sectionem prius aut affirmatio aut simplex
dicendum est nomen ut est numerorum alii sunt primi alii non
primi nam si prius negatio dicta sit tardior fit rei quam
proponimus intellectus nam cum primum dicis esse aliquos primos
numeros cum quales sint primi exemplo uel definitione docueris
quales non sint primi mox auditor intelliget sin uero e
contrario feceris aut neutra subito aut tardius utraque
cognoscet diuisio uero quae propter apertissimam generis naturam
reperta est debet potius ad intelligibiliora deducere amplius
quoque prior affirmatio est posterior negatio quod autem primum
       est in diuisione quoque oportet primitus
ordinari necesse est quoque semper finita infinitis esse priora
ut aequale inaequali uirtutem uitiis certum incerto stabile
fixumque mutabili sed omnia quae aut definita parte orationis
aut affirmatione proferuntur plus finita sunt quam aut nomen cum
particula negatiua aut tota negatio quare finito potius quam
infinito est facienda diuisio sed si cui per haec quaedam
paratur anxietas aut obscuriora sunt fortasse quam ipse
desiderat nihil ad me cognitionem facilem pollicentem neque
enim rudibus haec totius artis sed imbutis et ulteriore paene
loco progressis legenda et discenda proponimus qui uero huius
operis id est dialectici ordo sit cum de ordine peripateticae
disciplinae mihi dicendum esset diligenter exposui

haec quidem dicta sunt de oppositione quam affirmatio negatioque
constituit illa uero quae secundum habitum priuationemque fit
ipsa quoque superiori uidetur esse consimilis negat enim
quodammodo priuatio habitum sed differt quod semper quidem
potest esse negatio priuatio uero non semper sed tunc quando
habitum habere possibile est hoc uero nos iam praedicamenta
docuerunt quare forma quaedam intellegitur esse priuatio non
enim tantum priuat sed etiam circa se ipsam priuatum quemque
disponit neque enim solum oculum caecitas priuat lumine sed
ipsa quoque secundum se priuatum luce disponit caecus enim
dicitur ad priuationem quodammodo quasi dispositus et affectus
hoc quoque aristoteles testatur in physicis unde fit ut
priuationis differentia ad generum diuisionem frequenter utamur
sed hic quoque eodem modo sicut in contradictione faciendum est
prius enim ponendus est habitus qui est affirmationi consimilis
post priuatio quae negationi aliquotiens tamen priuationes
quaedam habitus uocabulo proferuntur ut orbus caecus
uiduus aliquotiens cum particula priuationis ut cum dicimus
finitum et infinitum aequum et inaequale sed
in his aequum et finitum in diuisione prima ponenda sunt
priuationes secundae

ac de oppositione quidem priuationis et habitus haec dicta
sufficiant contrariorum uero oppositio dubitatur fortasse an
secundum        priuationem et habitum esse uideatur ut
album et nigrum an album quidem priuatio nigri sit nigrum uero
albi sed hoc alias nunc autem ita tractandum est tanquam si sit
aliud oppositionis genus sicut est in praedicamentis ab
ipso quoque aristotele dispositum in contrariis autem generum
multa diuisio est fere enim cunctas differentias in contraria
ducimus sed quoniam contraria sunt alia medio carentia alia
mediata ita quoque diuisio facienda est ut colorum alia sunt
alba alia nigra alia neutra fieret autem omnis definitio
omnisque diuisio duobus terminis praedicatis nisi ut supra
dictum est indigentia quae saepe existit in nomine prohiberet
quo autem modo utraeque duobus terminis fierent erit manifestum
hoc modo cum enim dico animalium alia sunt rationabilia alia
irrationabilia animal rationale ad hominis definitionem
contendit sed quoniam animalis rationalis unum nomen non est
ponamus ei nomen a litteram rursus a litterae quod est
animal rationale alia sunt mortalia alia immortalia
uolentes igitur definitionem hominis reddere dicemus homo est a
littera mortalis nam si hominis definitio est animal
rationale mortale animal uero rationale per a litteram
significatur idem sentit a mortale tanquam si diceretur
animal rationale mortale a enim ut dictum est animal
rationale significat sic ergo a littera et mortali duobus
terminis facta definitio est quod si reperirentur in omnibus
quoque nomina duobus terminis semper terminis tota definitio
constitueretur diuisio uero nominibus positis quoniam semper in
duos terminos secatur manifestum est si quis generi et
differentiae cum deest nomen imponat ut cum dicimus figurarum
quae sunt trilaterae aliae sunt aequilaterae aliae duo latera
habentes aequa aliae totae inaequales trina igitur ista
diuisio si sic proferretur fieret duplex figurarum quae
trilaterae        sunt aliae aequales aliae inaequales
inaequalium aliae sunt duo latera tantum aequa habentes aliae
tria inaequalia id est omnia et cum dicimus rerum omnium
alia sunt bona alia mala alia indifferentia quae nec bona
sunt scilicet nec mala si ita diceretur gemina diuisio
proueniret rerum omnium alia sunt differentia alia
indifferentia differentium alia sunt bona alia mala ita ergo
diuisio omnis in gemina secaretur si speciebus et differentiis
uocabula non deessent

quartam uero oppositionem diximus quae est secundum ad aliquid
ut pater filius dominus seruus duplex medium sensibile sensus
haec igitur nullam habent substantialem differentiam qua a se
discrepent immo potius habent huiusmodi cognationem qua ad se
inuicem referantur ac sine se esse non possint non est ergo
generis in relatiuas partes facienda diuisio sed tota huiusmodi
sectio a genere separanda est neque enim hominis species est
seruus aut dominus nec numeri medium aut duplum

cum igitur quattuor sunt differentiae affirmationis et
negationis si non necesse est semper tamen relationis reicienda
diuisio est priuationis et habitus et contrariorum sumendae
maxime autem contrarietas in differentiis ponenda est nec non
etiam priuatio idcirco quoniam contra habitum quiddam contrarium
uidetur apponere ut est finitum et infinitum quamquam enim sit
priuatio infinitum tamen contrarii imaginatione formatur est
quaedam namque ut dictum est forma

dignum uero inquisitu est utrum in species an in differentias
recte genera diuidantur definitio namque diuisionis est generis
in species proximas distributio oportet igitur secundum naturam
diuisionis et secundum definitionem in proprias species semper
fieri generis disgregationem sed hoc interdum fieri nequit
propter eam quam supra reddidimus causam multis enim speciebus
non sunt nomina atque ideo quoniam quaedam sunt prima genera
quaedam ultima quaedam media primum quidem ut substantia
ultimum ut animal medium        ut corpus corpus namque
animalis genus est substantia corporis sed neque super
substantiam quicquam inueniri potest quod generis loco ualeat
collocari neque sub animali homo namque species non genus est
quare antiquior uidebitur speciei diuisio si non sit indigentia
nominum quod si his non abundamus prima genera usque ad ultima
conuenit in differentias separare hoc autem fit hoc modo ut
primum genus in suas differentias disgregemus non in posteriores
et posterius rursus in suas sed non in posteriores neque enim
eaedem sunt differentiae corporis quae animalis si quis enim
dicat substantiae aliud est corporale aliud incorporale
recte diuisionem fecerit hae namque differentiae propriae
substantiae sunt si quis uero sic substantiarum alia sunt
animata alia inanimata hic non recte substantiae differentias
disgregauit corporis namque differentiae sunt non substantiae
id est secundi generis non primi quare manifestum est secundum
proprias differentias non secundum posterioris generis priorum
generum diuisionem esse faciendam quoties autem genus aut in
differentias aut in species soluitur post diuisionem factam mox
definitiones aut exempla subdenda sunt sed si quis
definitionibus non abundet satis est exempla subicere ut cum
dicimus corporum alia sunt animata subiciamus ut homines
uel ferae alia inanimata ut lapides

oportet autem diuisionem quoque sicut terminum neque diminutam
esse neque superfluam nam neque plures species quam sub genere
sunt oportet apponi nec pauciores ut in se ipsa diuisio sicut
terminus conuertatur conuertitur enim terminus sic uirtus est
mentis habitus optimus rursus habitus mentis optimus uirtus
est sic etiam diuisio omne genus aliquid eorum erit quae
sunt species rursus quaelibet species proprium genus est

fit autem generis eiusdem multipliciter diuisio ut omnium
corporum et quaecumque alicuius sunt magnitudinis sicut enim
circulum in semicirculos et in eos quos graeci tomeas uocant nos
diuisiones possumus dicere distribuimus et tetragonum alias
ducta per angulum        diametro in triangula alias in
parallelogrammata alias in tetragona separamus ita quoque
genus ut cum dicimus numerorum alii sunt pares alii impares
et rursus alii primi alii non primi et triangulorum alia
sunt aequilatera alia duo sola latera aequa habentia alia
totis inaequalia lateribus et rursus triangulorum alia sunt
rectiangula alia acutos habentia tres angulos alia obtusum
sic igitur generis unius fit diuisio multiplex

illud autem scire perutile est quoniam genus una quodammodo
multarum specierum similitudo est quae earum omnium substantialem
conuenientiam monstret atque ideo collectiuum plurimarum
specierum genus est disiunctiuae uero unius generis species
quae quoniam differentiis informantur ut dictum est idcirco sub
uno genere minus duabus speciebus esse non possunt omnis enim
differentia in discrepantium pluralitate constat sed de
diuisione generis et speciei perplura dicta sunt

hanc igitur insistentibus uiam promptior per diuisionem generis
ad speciei definitionem facultas aperitur oportet autem non
solum quas ad definitionem differentias sumamus addiscere sed
ipsius quoque definitionis artem diligentissima cognitione
complecti et illud quidem an ulla possit definitio demonstrari
et quemadmodum per demonstrationem ualeat inueniri et
quaecumque de ea subtilius in postremis analyticis ab
aristotele tractata sunt praetermittam solam tamen exsequar
regulam definiendi rerum enim aliae sunt superiores aliae
inferiores aliae mediae superiores quidem definitio nulla
complectitur idcirco quod earum superiora genera inueniri non
possunt porro autem inferiores quae sunt indiuidua ipsa
quoque specificis differentiis carent quocirca ipsae quoque a
definitione seclusae sunt media igitur quae et habent genera et
de aliis uel        de generibus uel de speciebus uel
indiuiduis praedicantur sub definitionem cadere possunt data
igitur huiusmodi specie quae et genus habeat et de posteriori
praedicetur primo eius sumo genus et illius generis differentias
diuido et adiungo differentiam generi et uideo num illa
differentia iuncta cum genere aequalis possit esse cum ea specie
quam circumscribendam definitione suscepi quod si minor fuerit
species illam differentiam rursus quam dudum cum genere
posueramus quasi genus ponimus eamque in alias suas differentias
separamus et rursus has duas differentias superiori generi
coniungimus et si aequauit speciem definitio speciei esse
dicetur sin minus secundam differentiam rursus in alia
separamus quas omnes coniungimus cum genere et rursus speculamur
si omnes differentiae cum genere illi aequales sunt speciei quae
definitur et postremo toties differentias differentiis
distribuimus usque dum omnes iunctae generi speciem aequali
definitione describant

huius autem rei clariorem facient exempla notitiam hoc modo sit
nobis propositum quod definire uelimus nomen uocabulum ergo
nominis de pluribus nominibus praedicatur et est quodammmodo
species sub se continens indiuidua definio ergo nomen sic sumo
eius genus quod est uox et diuido uocum aliae sunt
significatiuae aliae uero minime uox autem non significatiua
nihil ad nomen etenim nomen significat sumo ergo differentiam
quae est significatiua et iungo cum genere id est cum uoce et
facio uox significatiua et tunc respicio utrum genus hoc et
differentia nomini sint aequalia sed nondum aequalia sunt
potest enim et uox significatiua esse et nomen non esse sunt
enim quaedam uoces quae dolores designant aliae quae animi
passiones naturaliter quae nomina non sunt ut interiectiones
rursus ipsam uocum significantiam in alias differentias diuido
uocum significatiuarum aliae sunt secundum positionem aliae
       sunt naturaliter et uox quidem significans
naturaliter nihil ad nomen uox uero significans positionem
hominum nomini congruit quocirca duas has differentias
significatiuam et secundum positionem iungo cum uoce id est cum
genere et dico nomen est uox significatiua secundum
placitum sed rursus mihi non aequatur ad nomen sunt namque et
uerba uoces significatiuae et secundum positionem non igitur
solius nominis definitio est distribuo iterum differentiam quae
est secundum positionem et dico secundum positionem uocum
significatiuarum aliae sunt cum tempore aliae sine tempore et
differentia quidem cum tempore nomini non iungitur idcirco quod
uerborum est consignificare tempora nominum uero minime restat
ergo ut congruat illa differentia quae est sine tempore iungo
igitur has tres differentias generi et dico nomen est uox
significatiua secundum placitum sine tempore sed rursus mihi
non plena conclusio definitionis occurrit potest enim uox et
significatiua et secundum positionem et sine tempore esse et
nomen non esse unum sed nomina iuncta quae est oratio ut
socrates cum platone et discipulis sed quamquam imperfecta
quidem sit haec oratio tamen est oratio quocirca ultima
differentia quae est sine tempore aliis item differentiis
diuidenda est et dicemus uocum significatiuarum secundum
positionem sine tempore aliae sunt quarum pars extra aliquid
significat hoc pertinet ad orationem aliae quarum pars
extra nihil significat hoc pertinet ad nomen nominis enim
pars nihil extra designat fit igitur definitio sic nomen est
uox significatiua secundum placitum sine tempore cuius nulla
pars extra significatiua est separata uidesne igitur quam
recta definitio constituta sit nam quod dixi uocem a
caeteris sonis nomen disiunxi quod significatiuam apposui
nomen a non significatiuis uocibus separaui quod secundum
placitum et sine tempore ab naturaliter significantibus
uocibus et a uerbis proprietas nominis distributa est quod eius
partes extra nihil significare proposui ab oratione disiunxi
cuius partes aliquid separatae extra significant unde fit ut
quodcumque nomen fuerit illa definitione claudatur et ubicumque
haec ratio definitionis aptabitur illud nomen esse non dubitem

       illud quoque dicendum est quod genus in diuisione
totum est in definitione pars et sic est definitio quasi
quaedam partes totum coniungant et sic est diuisio quasi totum
soluatur in partes et est similis diuisio generis totius
diuisioni definitio totius compositioni namque in diuisione
generis animal totum est hominis intra se enim complectitur
hominem in definitione uero pars est speciem namque genus cum
aliis differentiis iunctum componit ut cum dico animalium alia
sunt rationabilia alia irrationabilia et rursus
rationabilium alia sunt mortalia alia immortalia animal
rationalis totum est et rursus rationale mortalis et haec tria
hominis si uero in definitione dicam homo est animal rationale
mortale tria haec unum hominem iungunt quocirca pars ipsius
et genus et differentia reperitur sic igitur in diuisione genus
totum est species pars eodem quoque modo differentiae totum
partes in quas illae diuiduntur in definitione uero et genus et
differentiae partes sunt definita uero species totum sed haec
hactenus

nunc de ea diuisione dicemus quae est totius in partes haec enim
erat secunda diuisio post generis diuisionem quod enim dicimus
totum multipliciter significamus totum namque est quod continuum
est ut corpus uel linea uel aliquid huiusmodi dicimus quoque
totum quod continuum non est ut totum gregem uel totum populum
uel exercitum totum dicimus quoque totum quod uniuersale est ut
hominem uel equum hi enim sunt toti suarum partium id est
hominum uel equorum unde et particularem unumquemque hominem
dicimus dicitur quoque totum quod ex quibusdam uirtutibus
constat ut animae alia potentia est sapiendi alia sentiendi
alia uegetandi

tot igitur modis cum totum dicatur facienda totius diuisio est
primo quidem si continuum fuerit in eas partes ex quibus
ipsum       totum constare perspicitur aliter enim
diuisio non fit hominis enim corpus in partes suas ita
diuideres in caput manus thoracem pedes et si quo alio modo
secundum proprias partes fit recta diuisio quorum autem
multiplex est compositio multiplex etiam diuisio ut animal
separatur quidem in partes eas quae sibi similes habent partes
in carnes in ossa rursus in eas quae sibi similes non habent
partes in manus in pedes eodem quoque modo et nauis et domus
librum quoque in uersus atque hos in sermones hos etiam in
syllabas syllabas in litteras soluimus itaque fit ut litterae
et syllabae et nomina et uersus partes quaedam totius libri esse
uideantur alio tamen modo acceptae non partes totius sed partes
partium sint oportet autem non omnia speculari quasi actu
diuidantur sed quasi animo et ratione ut uinum aquae mixtum
diuidimus in uina aquae mixta hoc actu diuidimus etiam in uinum
et aquam ex quibus mixtum est hoc ratione haec enim iam mixta
separari non possunt fit autem totius diuisio in materiam atque
formam aliter enim constat statua ex partibus suis aliter ex
materia atque forma id est ex aere et specie

similiter etiam illa tota diuidenda sunt quae continua non sunt
eodem quoque modo et ea quae sunt uniuersalia ut hominum alii
sunt in europa alii in asia alii in africa eius quoque
totius quod ex uirtutibus constat hoc modo facienda est diuisio
animae alia pars est in uirgultis alia in animalibus et
rursus eius quae est in animalibus alia rationalis alia
sensibilis est et rursus haec aliis sub diuisionibus
dissipantur sed non est anima horum genus sed totum partes enim
hae animae sunt sed non ut in quantitate sed ut in aliqua
potestate atque uirtute ex his enim potentiis substantia animae
iungitur unde fit ut quiddam simile habeat huiusmodi diuisio et
generis et totius diuisioni nam quod quaelibet eius pars fuerit
animae praedicatio eam sequitur ad generis diuisionem refertur
cuius ubicumque fuerit species ipsum mox consequitur genus quod
autem non omnis anima omnibus partibus iungitur sed alia aliis
hoc ad totius naturam referri necesse est

       restat igitur ut de uocis in significantias
diuisione tractemus fit autem uocis diuisio tribus modis
diuiditur enim in significationes ut aequiuoca uel ambigua
plures enim res significat unum nomen ut canis plures
rursus una oratio ut cum dico graecos uicisse troianos alio
autem modo secundum modum haec enim non plura significant sed
multis modis ut cum dicimus infinitum unam rem quidem
significat cuius terminus inueniri non possit sed hoc dicimus
aut secundum mensuram aut secundum multitudinem aut secundum
speciem secundum mensuram ut est infinitum esse mundum
magnitudine enim dicimus infinitum secundum multitudinem ut est
infinitam esse corporum diuisionem infinitam namque diuisionum
multitudinem significamus rursus secundum speciem ut infinitas
dicimus figuras infinitae enim sunt species figurarum dicimus
etiam infinitum aliquid secundum tempus ut infinitum dicimus
mundum cuius terminus secundum tempus inueniri non possit eodem
quoque modo infinitum dicimus deum cuius supernae uitae
terminus secundum tempus inueniri non possit sic igitur haec uox
non plura significat secundum se sed multimode de singulis
praedicatur unum tamen ipsa significans alius uero modus
secundum determinationem quoties enim sine determinatione
dicitur uox ulla facit intellectu dubitationem ut est homo
haec enim uox multa significat nulla enim definitione conclusa
audientis intelligentiam multis raptat fluctibus erroribusque
traducit quod enim quisque auditor intellegat ubi id quod dicens
loquitur nulla determinatione concluditur nisi enim quis ita
definiat dicens omnis homo ambulat aut certe quidam homo
ambulat et hunc nomine si ita contingit designet intellectus
audientis quod rationabiliter intellegat non habet sunt etiam
aliae determinationes ut si quis dicat da mihi quando uel
quid dare debeat nullus intelligit nisi intellectus et certa   
    ratio determinationis addatur uel si quis dicat ad
me uenite quo ueniant uel quando nisi determinatione non
cognoscitur est autem omne quidem ambiguum dubitabile non tamen
omne dubitabile ambiguum haec enim quae dicta sunt dubitabilia
quidem sunt non tamen ambigua in ambiguis enim utraque auditor
rationabiliter se ipsum intellexisse arbitratur ut cum quis
dicit audio graecos uicisse troianos unus potest intelligere
quod graeci troianos uicerint alius quod troiani graecos et
haec uterque hoc dicentis ipsius sermonibus rationabiliter
intelligit cum autem dico da mihi quid dare debeat nullus ex
ipsis sermonibus rationabiliter auditor intellegit quod enim
ego non dixi ille potius suspicabitur quam aliqua ratione id quod
a me prolatum non est perspicaciter uideat

tot igitur modis cum uocis diuisio fiat aut per significantias
aut per modum significationum aut per determinationem in his
quae secundum significantiam diuiduntur non solum diuidendae sunt
significationes sed etiam diuersas res esse quae significantur
definitione monstrandum est aristoteles enim hoc in topicis
diligenter praecepit ut in his quae dicuntur bona alia sunt
bona ut ea quae boni retinent qualitatem alia quae ipsa quidem
nulla qualitate dicuntur sed quod bonam rem faciunt idcirco bona
dicuntur oportet autem maxime exercere hanc artem ut ipse
aristoteles ait contra sophisticas importunitates si enim nulla
subiecta sit res quam significat uox designatiua esse non
dicitur sin uero una res sit quam significat uox dicitur
simplex quod si plures multiplex et multa significans
diuidenda igitur haec sunt ne in aliquo syllogismo capiamur sin
uero amphibola oratio id est ambigua est euenit ut aliquotiens
utroque modo possibilia sint quae significantur ut id quod
superius dixi potuit        enim fieri ut graeci
uincerent troianos et graecos troiani superarent sunt uero alia
quae impossibilia sunt ut cum dico hominem comedere panem
significat quidem quod homo panem comedat rursus quod panis
hominem sed hoc impossibile est ergo quoties ad contentionem
uenitur diuidenda et possibilia et impossibilia quotiens ad
ueritatem sola possibilia dicenda impossibilia relinquenda sunt

quoniam ergo plures sunt species plura significantium uocum
dicendum est quod aliae in particula multiplicitatem
significationis habent aliae in tota oratione et eorum quae in
particula habent pars ipsa aequiuoca dicitur tota uero ipsa
oratio secundum aequiuocationem multiplex illa uero quae in
oratione tota significationis multiplicitatem retinet ut supra
iam dictum est ambigua nuncupatur diuiduntur autem
significationes aequiuocarum secundum aequiuocationem unius
particulae orationum definitione ut cum dico homo uiuit
intelligitur et uerus et pictus diuiditur autem hoc modo
animal rationale mortale uiuit quod uerum est animalis
rationalis mortalis simulatio uiuit quod falsum est diuiditur
qualibet adiectione quae terminet uel generis uel casus uel
alicuius articuli ut cum dico canna romanorum sanguine
sorduit et calamum demonstrat et fluuium sed diuidimus sic
articulo quidem ut dicamus hic canna romanorum sanguine
sorduit uel genere ut canna romanorum sanguine plenus
fuit uel casu uel numero in illo enim singularis tantum est
in illo pluralis et de aliis quidem eodem modo sunt autem alia
secundum accentum alia secundum orthographiam et secundum
accentum quidem ut pon et pne secundum orthographiam
ut quaeror et queror ab inquisitione et       
querela et haec rursus uel secundum ipsam orthographiam
diuiduntur uel secundum actionem et passionem quod quaeror
ab inquisitione passiuum est queror autem a querela agentis
est ambiguarum uero orationum facienda est diuisio aut per
adiectionem aut per diminutionem aut per diuisionem aut per
aliquam transmutationem ut cum dicitur audio troianos uicisse
graecos ita dicamus audio quod graeci uicerint troianos
haec enim ambiguitas quolibet eorum soluitur non tamen ita
diuidenda est omnis uocum significatio tanquam genus in genere
omnes species enumerantur in ambiguitate uero tantae sufficiunt
quantae ad eum sermonem possint esse utiles quem alterutra nectit
oratio

ac de uocis quidem significatione sufficienter dictum est est
autem et de generis totiusque diuisione propositum atque
expeditum quare de omnibus secundum se partitionibus
diligentissime pertractatum est nunc autem de his diuisionibus
dicemus quae per accidens fiunt harum autem commune praeceptum
est quicquid ipsorum diuiditur in opposita disgregari ut si
subiectum in accidentia diuidimus non dicamus corporum alia
sunt alba alia dulcia quae opposita non sunt sed corporum
alia sunt alba alia nigra alia neutra eodem quoque modo in
aliis secundum accidens diuisionibus diuidendum est atque illud
maxime perspiciendum ne quid ultra dicatur aut minus sicut fit
in generis diuisione non enim oportet relinqui aliquod accidens
ex eadem oppositione quod subiecto illi inest quod non in
diuisione dicatur neque uero addi aliquid quod subiecto inesse
non possit

posterior quidem peripateticae secta prudentiae differentias
diuisionum diligentissima ratione perspexit et per se diuisionem
ab ea quae est secundum accidens ipsasque inter se disiunxit ac
distribuit        antiquiores autem indifferenter et
accidente pro genere et accidentibus pro speciebus aut
differentiis utebantur unde nobis peropportuna utilitas uisa est
et communiones harum diuisionum prodere et eas propriis
differentiis disgregare ac de diuisione quidem omni quantum
introductionis breuitas patiebatur diligenter expressimus

