

 prologus  

mulomedicinae me commentarios ordinante ciuium atque amicorum
frequens querela accepti operis continuationem suspendit
deflentium aegritudines mortesque damnosissimas boum cum
magnopere peterent publicandum si quid pro salute tam commodorum
animalium scriptum reperiretur in libris  cedens itaque
familiarium honestissimae uoluntati ex diuersis auctoribus
enucleata collegi pedestrique sermone in libellum paruissimum
contuli cuius erit praecipua felicitas si eum nec scholasticus
fastidiat et bubulcus intelligat  maximo autem incitamento
mihi fuit ipsorum boum utilitas et gratia sine quibus nec terra
excoli nec humanum genus sustentari ullatenus poterunt cuncta
igitur legumina siue frumenta bobus merito aratrisque debentur
uinearum ipsarum usus periret nisi eorum adminiculis subuehendis
carpenta sudarent  quid de diuersorum onerum comparatione
referamus dum et inter mobilia quidquid grauius est absque
uehiculis paene reddatur immobile reliqua quoque animalia
ipsaeque cohortales aues ex eorum capiunt labore substantiam
unde enim equis hordeum unde cibum canibus unde porcis pabulum
dominorum sollertia ministraret ni pararentur boum labore
frumenta  et ne longum faciam bobus debent alimenta
quidquid ali potest apud alios genus mulorum apud alios
camelorum apud paucos elephantorum licet exiguus usus est nulla
potest natio esse sine bobus  postremo ut ad
prouidentissimorum uirorum scripta redeamus quorum firmatur
auctoritate iustitiam iumentorum caede uiolatam derelictis terris
ad siderum remeasse consortium quid potest laudabilius
reperiri quam ut numen aequissimum boum fugaretur interitu
quod dum homicidia fierent permanebat in terris  duplicem
igitur sollicitudinem oportet impendi ut sanitas incorrupta
permaneat et aegritudo quae ex casu uel negligentia siue labore
contracta est competentis medicinae curetur ratione

 de obseruanda boum sanitate  

 ut longaeui et sani sint boues bubulcum conuenit prouidere
uel dominum quatenus frigoribus calidissimo cubili muniantur et
si fieri potest semper foco uicini sint boues  quodam enim
beneficio naturali eiusmodi animalibus semper ignis commodum est
siue quod inutilis et pestifer humor exsudat siue conceptum in
pastu uel opere frigus expellitur siue et flammarum halitu
interna curantur  praesepium oportet extructum esse
diligenter ne quid pabuli inter pedes animalium pereat bouile
autem loco sicco statuendum est assidueque mundandum est ita ut
cotidie pabulum ad edendum inutile substernatur ut boues siccius
et mollius cubent  par quoque studium est cum boues
reuocantur ex opere ut colla eorum ex uino tepido perfundantur
et diutissime perfricentur  cum uero de uia uel pastu redeunt
lutulenti priusquam deducantur ad bouile adhibita aqua
diluendi sunt pedes ne inhaerentes corpori sordes ulcera
generent uel ungulas faciant molliores uel certe molestiam
manducantibus uel inquietudinem afferant dormituris  sicut
hieme omni sollertia frigus est prohibendum ita aestiuis
mensibus aura quaerenda per diem igitur in umbra per noctem sub
diuo boues stare conuenit  non enim pauciores si
aestuauerint quam si alserint colligunt morbos praeterea unum
ouum crudum cum hemina salis et sextarium uini per singula capita
septimo die diffundi percommodum est iuuat etiam si alium
tunsum hircino misceas seuo herbam quoque uerbenam additam
deteras rutam et erui pollinem iniungas et cum uino per os
digeras cauendum praecipue est ne aut cursu nimio aut longo
itinere fatigentur uel grauioribus certe oneribus affligantur
nimiam enim lassitudinem sequitur aegritudo et omne animal est
debile si rumpitur  aquam quidem istius generis animal non
requirit nitidissimam nec usque adeo laeditur si sordidam
biberit sed tamen bubulci diligentis est procurare ut mundam
semper et optimam bibant  maxime autem studendum est ut
competentibus redundantibusque cibariis saturi semper habeantur
et pingues omnis enim aegritudo exordium sumit a macie
exhaustum animal celerius labor frangit aestus uexat frigus
penetrat  non solum igitur aestiuis mensibus pascuum
sufficit ubi frondes diuersi generis addantur et minuat uarietas
ipsa fastidium hieme autem non tantum paleis sed faeno quoque
et hordeo et saepius eruo saginandi sunt boues  nullus autem
uberiores ciborum repudiabit expensas qui considerare uoluerit
boum per inopiam pereuntium quam cariora sint pretia

 de morbis boum et primo de maleo  

 aduersum boum morbos non minor adhibenda est diligentia quam
equorum nam equinum genus morbus qui appellatur maleus diuerso
genere passionum migrans per plures contagione consumit boues
quoque idem morbus interficit sed a diuersis diuerso nomine
uocatur quem plerumque uulgus achanum appellat  hic morbus
bouem si quando temptauerit istis agnoscitur signis erit pilo
horridus et tristis stupentibus oculis ceruice deiecta saliuis
assidue per os fluentibus incessus pigrior spina rigidior
fastidium maximum pauca ruminatio  cui si inter initia
subuenire temptaueris discrimen euadet si per negligentiam
adhibeatur tardior cura uetustioris morbi non potest superari
pernicies roborata

 inter exordia igitur taedianti boui aduersus omnes morbos
potio ista succurrit iii s unc squillae minutatim concisas
praeterea radices tenerae populi effossas et diligenter lotas
contundes in pila et tria ex iis pondera addito sextario salis
in uini uii sextarios mittes et per uii dies per os bobus
singulos sextarios digeres  quodsi toto anno aduersus omnes
aegritudines desperatas boues stagnare uolueris incipiente uere
id est ab idibus februarii xu diebus continuis hanc potionem
dabis omnibus diebus quae usque adeo salutaris est ut
approbatum sit integro anno boues sic curatos nullius morbi
contagione temptari  talis etiam compositio et morbis
resistit et uires animalium firmat folii capparis folii mirti
siluestris folii cupressi ana unc iii diligentissime deteres
infundes in congium aquae et una nocte sub diuo manere patieris
et inde ieiuno boui tepefactum per triduum singulos sextarios
dabis quae potio ad stagnanda animalia quater in anno facienda
est ultimis temporibus ueris aestatis autumni et hiemis 
morbos aegritudinesque depellit tres uncias bacarum lauri
gentianae aristolochiae longae murrae betonicae diligentissime
detere et misce cum mero ex quo trinas heminas triduo iugiter
iumento per os dabis  spicae quoque alii tritae cum uino per
nares infusae purgant capita iumentorum oua cruda cum melle
iumentorum faucibus inseruntur atque ita fastidium nauseaque
discutitur expedit tamen sales pabulis miscere marrubium quoque
tritum mane cum oleo uinoque diffundere  turis etiam
puluerem cum mero siue per nares inieceris siue per os dederis
prodest nec minores medicinas bobus horti copia subministrat
nam porros rutam apium et herbam sabinam si quis large deterat
et misceat uino ternasque heminas praebeat ad potandum
aegrotantibus subuenit  plurimi caulem uitis albae concisam
atque serpyllum et squillae partem in aqua macerant ternasque
heminas per triduum digerunt quae potio uentrem purgat uiresque
confirmat  ad interna autem curanda praecipue amurca
creditur salutaris si tantundem aquae misceas et animal bibere
consuescat sed quia licet sitiat potum fastidit ignotum primo
cibi asperguntur deinde aqua exigua portione medicatur ad
ultimum pari mensura miscetur et usque ad saturitatem sitientibus
datur  quocunque autem tempore sed maxime aestate si boues
concitentur ad cursum aut aluus eorum ad perniciem soluitur aut
febriculae commouentur natura enim pigrum et labori potius quam
uelocitati accommodum uehementer laeditur si ad opus cogatur
insuetum  periculosum quoque est si ad praesepia sues aut
gallinae peruenerint nam bos cum gallinae fimum inter pabula
sumpserit statim nimio uentris dolore torquetur inflatusque
moritur cui hac ratione succurri conuenit apii seminis unc iii
cum uini sext s et ii lib mellis commisces et tepidum per os
diffundes ac tam diu ambulare compellis et confricas manibus
plurimorum donec uentrem potio moueat  cyphi quoque cum
uino deterere et per os dare creditur salutare remedium lixiuium
quoque ex arbore ulmi uel cuiuscunque generis ligni cinerem
dummodo bene cribratum cum oleo miscere et liquidum ac tepidum
diffundere per fauces aduersus stercus pullinum plurimum prodest
 si autem porcinum stercus bos deuorauerit statim
pestilentiam contagionis illius malei sustinet morbi qui cum
semel in gregem uel armentorum uel domitorum incesserit
iumentorum statim omnia animalia quae uel leuem suspicionem
habuerunt de possessione tollenda sunt et distribuenda illis
locis ubi nullum pecus pascitur ut nec sibi inuicem nec aliis
noceant nam pascendo herbas inficiunt bibendo fontes stabula
praesepia et quamuis sani boues odore morbidorum afflante
depereunt usque eo etiam mortua cadauera ultra fines uillae
proicienda sunt et altissime obruenda sunt sub terris ne forte
ipsorum corporum interna sanorum contingantur et pereant

 de speciebus pestilentiae boum et ipsorum curatione  

 uno quidem uocabulo pestilentia appellatur sed habet
plurimas species et diuersas quas enumerare non piget ut
facilius inter ipsa principia a diligentibus intelligi possint
 est itaque humidus morbus quotiens per os et nares humor
defluit bobus et fastidium aegritudoque consequitur est siccus
quotiens nullus humor apparet sed animal cotidie macescit et fit
deterius nec iuxta consuetudinem appetit cibos est articularis
quotiens interdum de prioribus interdum de posterioribus
pedibus claudicant boues cum habeant ungulas sanas  est et
subrenalis quotiens a posterioribus debilitas incipit et quasi
lumbi dolere creduntur est farciminosus quotiens per totum
corpus bobus tubercula exeunt aperiunt se et quasi sanantur et
iterum in aliis locis exeunt  est et subcutaneus quotiens
humor pessimus in diuersis partibus corporis bobus erumpit et
decurrit est elephantiasis quotiens uelut scabies minutae
cicatrices exeunt extra corium ad similitudinem lenticulae est
insania quae refectis bobus eripit sensum ut nec audiant more
solito nec uideant ex qua passione celerrime moriuntur quamuis
hilares pinguesque uideantur  hi omnes morbi contagione sunt
pleni et si unum animal apprehenderint celeriter ad omnia
transeunt et sic interdum aut integris armentis aut omnibus
domitis afferunt interitus unde omni studio quae semel temptata
fuerunt segreganda sunt animalia et ad ea loca mittenda ubi
nullum animal pascatur ne contagione sua omnibus periculum
generent et negligentia domini sicut solet a stultis diuinae
imputetur offensae  euincendi tamen sunt et exquisitis
remediis expellendi acerbissimi morbi panacem a seplasiariis
comparas  eryngion autem herba dicitur quae in litore
nascitur prope undam maris florem habet quasi aureum uel
galbineum folia eius sunt quasi folia cardui siluestris inter
arenas litorum largissime spargit radices has effodies et in
umbra siccatas seruabis aduersus morbum tam equorum quam boum
plurimum prosunt  ex quibus potio componitur ista radicis
panacis itemque radicis herbae eryngii unc iii seminis quoque
feniculi unc iii pariter deteris diligenter addisque farinae
triticeae sext i ita ut prius frumentum frigas et sic molas
quae omnia de calida feruente conspergis et cum melle uel sapa
nouenas offas singulis bobus digeres  praeterea sanguinem
marinae testudinis colliges et cum uino per os dabis quam quia
inuenire difficile est uulgarem testudinem prodesse aestimant
quod utrum bene opinentur usus uiderit nam auctores de
terrestri testudine tacuerunt  puluerem murrae et casiae
fistulae nec non etiam turis pro aequa parte admisces ex eo unam
semis unciam cum sextario uini ueteris in die per nares bouis
infundis quod medicamentum per triduum facies  morbi
quoque quos superius nominauimus amari sunt et non nisi amaris
potionibus superantur nam contraria contrariis potionibus
curantur ratione medicinae ideoque puluerem herbae absinthii et
crudorum lupinorum herbae quoque centaureae uel peucedani aequis
ponderibus diligenter misces et cum sextario uini ueteris trina
coclearia singulis diebus additis unc iii olei per os dabis
 praesens quoque remedium experimenta docuerunt radiculam
herbae consiliginis quam alii pulmonariam uocant alii tantum
radiculam sinistra manu ante ortum solis collige quia sic
maiorem uim habere creditur tunc ad acum uel acutum cuprinam
pars auriculae quae lata est quasi in circulo designatur
adpremiturque ut rupta cute leuiter sanguis exeat  quod cum
ex utraque parte feceris medium orbiculum perforas ad acum et in
eodem foramine inseres quod ubi exierit omnis pestilentiae
uirus per ipsum defluit uulnus donec ille solus locus qui
designatus est putrescat et decidat atque ita animal liberetur
 uisci folia cum uino trita defunduntur in nares atque ita
singulis bobus siue uniuersis gregibus cum morbum incurrerint
subuenitur  suffimenta quoque plurimum iuuant sulfur
bitumen alium origanum semen coriandri aequaliter misce et
uiuis carbonibus insperge et cooperta capita boum supra uas in
quo suffimenta incenderis diutissime continebis ut fumus os
eorum caput ac nares impleat atque ita ad cerebrum et interna
salutare remedium penetret  sed et totum suffimentare
percommodum est ut ab eodem morbi pernicies expellatur et cetera
pestilentiae contagio non coinquinet generalia igitur remedia
aduersus morbos generales contagiososque rettulimus nunc
aduersus ualetudines quae singulis animalibus accidunt nec in
alia transeunt remedia subiungemus

 de cruditate  

 cruditas plurimum nocet cuius haec sunt signa crebri
ructus cibi fastidium sonitus uentris intensiones neruorum
oculi hebetes propter quae nec bos ruminat neque lingua se
detergit ut solet proderit aquae calidae duos congios ut bibi
possit digerere per fauces post quos statim brassicae xxx caules
modice decoques et ex aceto dabis suspensumque animal ab alio
cibo penitus abstinebis  alii cruditate laborantes clausos in
bouili detinent nec cibos praebent praeterea lentisci et
oleastri cacuminum pondera iu deterunt et cum libra mellis atque
aquae congio miscent quae una nocte sub diuo mittunt atque ita
faucibus digerunt deinde interposita hora macerati infusique
erui lib iu obiciunt ab alio quoque cibo uel potione prohibent
 nam si neglecta fuerit cruditas uentris inflatio
intestinorumque subsequitur exprimit gemitus cibosque capere non
sinit nec in loco consistere decumbere et uolutari cogit
caudamque frequenter commouet de experimento medicina est
caudam iuxta clunes resticula uel lino uehementer astringi
uinique sextarium cum hemina olei tepidum dare per fauces atque
ita per md passus bouem currentem trahere si dolor permanserit
ungulas eius circumsecare et uncta manu per anum fimum extrahere
et rursus agere currentem  si tardius proficit tres partes
lauri diu conteruntur et cum duplici aquae calidae dantur si
ista non ualent myrtae siluestris foliorum ii lib tunduntur in
pila et duo sextarii aquae calidae miscentur ac per uas ligneum
faucibus infunduntur atque ita sub cauda quatuor digitis ab ano
percussa uena sanguis emittitur qui cum satis effluxerit papyro
ligata cauda restringitur post concitatus bos agitur usque dum
anhelet  ante detractionem tamen sanguinis adhibentur ista
remedia iii heminis uini iu unciae contriti alii permiscentur
postque potionem cogitur currere duae quoque unciae salis cum
decem unciis ceparum atteruntur mel quoque decoctum admiscetur
ex quo facta collyria longiora non parum ualida immittunt in
anum ut uentrem resoluant atque ita bos currere cogitur 
uentris quoque et intestinorum dolor sedatur si anseres natantes
et maxime anates animal aspexerit nam anas mulos etiam equinum
genus conspectu sui celeriter sanat  sed interdum nulla
medicina conuenit sequiturque torminum uitium quorum signum est
si cruentum mucosumque uentrem ediderit singulare remedium est
cupressi bacae xu gallae xu diligentissime tritae quantum
utraeque ponderantur tanti ponderis uetustissimus caseus quibus
pariter detritis admiscentur uini austeri sext iu et in potu
dantur ita ut lentisci murtique et oleastri cacumina
praebeantur  si uenter coeperit fluere et uiride egerere
corpus et uires carpit operique inutilem reddit quia ex cibariis
ad medullam bouis nil peruenit quod sic uiride per uentrem
proicit quam quod manducauerit  quae cum acciderint prima
die a cibo et potu abstinendum est ita ut nec secunda die bibere
permittatur cacumina tamen oleastri et cannae siluestris itemque
bacae lentisci et murti dandae sunt nec post triduum etiam
potestas bibendi nisi perparum concedenda est  sunt qui ex
foliis lauri teneris lib i abrotanum hortense pari portione
deterunt cum aquae calidae sext ii atque ita faucibus infundunt
et pabula quae superius praebent  aliqui uero ii lib ex
uinaceis ad focum torrent et conterunt et cum sextario uini
austeri ad bibendum dant et commemorata saepius cacumina
obiciunt quodsi neque proluuies uentris erit neque intestinorum
dolor recusat tamen cibos et praegrauato capite erit lacrimae
quoque oculis et pituita naribus currit usque ad ossa frons
media uratur auresque ferro discindantur sed usturae igne factae
ut sanescant ueteri urina bouis ipsius confricandae sunt aures
uero scissae picula oleoque curantur

 de ranulis oris  

 periculosum fastidium bobus ranulae faciunt quae aperiendae
sunt et alio cum sale pariter trito ipsa uulnera confricanda ut
omnis humor exeat prouocatus melius creditur si ad acutam
cannam exseces ranulam post uino os lauatur interposito unius
horae spatio uirides herbae uel frondes dantur tam diu autem
sustentantur mollibus cibis donec facta uulnera cicatrices
ducant si neque ranula fuerit et non appetent cibum alium
tritum cum oleo naribus infundes

 de febre boum  

 bos si febrire coeperit quod ex uenarum inquietudine et
calore totius corporis uel oris intelliges uno die a cibo est
penitus abstinendus ita ut postero ieiuno eidem sub cauda exiguum
sanguinem detrahas atque interposita hora xxx paruos coliculos
decoques et ex oleo ac liquamine per os digeres eamque escam per
dies u ieiuno dabis  praeterea cacumina lentisci uel oliuarum
uel tenerrimam quamque frondem ac pampinos si eodem tempore
sunt praebebis in cibo labra quoque eius deterges ad spongiam
et aquam frigidam ter in die offeres ad bibendum ita ut intra
tectum bos febriens teneatur nec antequam sanatus est dimittatur
in pastum  febrientis autem ista sunt signa lacrimae
profluunt grauatur caput oculi semiclausi sunt labra saliuis
madida longior et cum quodam impedimento tractus spiritus
frequenter et gemitus

 ad tussim boum  

 tussis boum non minus diligenter sananda est quam equorum si
recens fuerit sextarius farinae hordeaceae cum uno ouo crudo et
hemina passi per os datur ieiuno gramen quoque concisum
tunsumque admixta farina fabae fresae et pollinis lentis sine
cortice cum sextariis ii aquae calidae miscetur agitataque
diligenter per os diffunditur  ueterem tussim sanant ii lib
hyssopi maceratae ex aquae sext iii quod infusum teritur et cum
duabus partibus farinae lentis miscetur et per os datur super
quod aqua hyssopi in qua infusum decoctumque est propinatur ad
cornu  porri etiam sucus expressus cum oleo et ipsa fibra cum
hordeacea farina remedium praestant radices quoque eius
diligenter lotae et cum farre triticeo contusae ieiunoque datae
discutiunt uetustissimam tussim idem praestat eruum sine
ualuulis cum ptisana hordei molitum et cum aqua tepida uel mulsa
in fauces saliuati more dimissum

 de apostema  

 suppuratio quam apostema dicunt melius ferro aperitur
post cum expressum pus aut sanies fuerit sinus ipse qui eam
continebat urina bubulina calida lauatur et linamentis ac
stuppis siue linteolis pice liquida et oleo infusis curatur 
quodsi colligari ea pars ubi est ulcus non potest lamina
candente seuum caprinum aut bubulinum stillatur aliquanti cum
uitiosam partem inusserint tunc urina ueteri humana lauant atque
ita aequis ponderibus picem liquidam cum ueteri axungia
incoquunt et liniunt

 de sanguinis clodicatione  

 sanguis cum ex aliqua necessitate ad pedes uenerit boum
claudicationem affert quod cum accidit inspicito ungulam
inuenies eam ultra solitum calere et uitiatam partem premi
uehementer bos non patitur sed si sanguis adhuc supra ungulas in
cruribus est ad triduum triti salis perfricatione discutitur
si cura haec non proderit scarificetur  quodsi iam in ungues
descenderit cultello leniter inter duos ungues aperies et
mundabis deintus et postea stuppam sale atque aceto infusam
applicabis ac solea spartea pes calceatur maximeque datur opera
ut bos in aquam non mittat pedem sed ut sicce stabuletur  qui
sanguis nisi emissus fuerit famicem creabit qui suppuratus
tarde curabitur nam primo ferro circumcisus expurgatur ad uiuum
deinde pannis aceto sale et oleo calentibus impletur mox
axungia ueteri et seuo hircino pari pondere ferro candenti
stillantibus guttis curatur et sic perducitur ad sanitatem 
si sanguis in interiore parte ungulae est nec aperturam facit et
tamen claudicat animal extrema pars ipsius ungulae ad uiuum
resecetur et ita emittitur ac stuppa uel linteolis cum sale
oleo acetoque infusis pes inuolutus spartea munitur mediam uero
ungulam ab inferiore parte non expedit aperire nisi in eo loco
ubi suppuratio facta est si claudicat ex dolore neruorum oleo
et sale genua poplitesque et crura confricanda sunt donec
sanetur

 ad tumorem genuum  

 si genua intumuerint fouenda sunt calidissimo aceto aut
lini semen aut milium detritum infusumque aqua mulsa imponendum
est spongiae quoque feruenti aqua infusae et expressae
conspersae postmodum melle genibus circumdantur ac fasciolis
alligantur  quodsi humor cum tumore est fermentum uel farina
hordeacea ex passo aut aqua mulsa incocta imponitur et cum
maturauerit suppuratio rescindetur ferro emissaque sanie ut
supra docuimus percuratur  potest etiam radix lilli uel
scilla cum sale uel herba sanguinalis quam polygonon graeci
appellant uel marrubium ferro aperta sanare omnis autem
corporis dolor si sine uulnere est recens fomentis melius
discutitur uetus autem uritur et supra uulnus butyrum uel
caprina stillatur axungia

 ad scabiem  

 scabies sanatur trito alio defricata eodemque remedio
rabiosi quoque canis morsus sanatur uel lupi dentis uulnus
illatum uetus quoque salsamentum utramque plagam curare
perhibetur  ad scabiem autem praesentior ista medicina est
cunila bubula sulfurque conteritur admixtaque amurca cum oleo
atque aceto decoquitur et cum tepescere coeperit alumen scissum
tritum spargetur quod medicamentum candente sole illinitum
maxime prodest ulceribus gallarum tritarum puluis aspergitur
sucus quoque marrubii cum fuligine sanat impositus

 de pelle adhaerente  

 infesta pestis est bubulo pecori quam coriaginem rustici
uocant cum pellis ita dorso adhaeret ut apprehensa manibus
deduci non possit a costis quae res non aliter accidit quam si
bos aut a languore aliquo ad maciem perductus est aut sudans in
opere faciendo refrixit aut si lassus sub onere uehementer
infusus pluuia est  quae quoniam perniciosa sunt custodire
debemus ut cum ab opere redierint boues adhuc aestuantes
anhelantesque uino aspergantur et offulae panis infusae faucibus
eorum inserantur quodsi praedictum uitium inhaeserit expedit
decoquere laurum et e calida cum oleo et uino spinam dorsumque
animalis perfricare contra pilum ac per omnes partes apprehendere
et trahere pellem et uelut a costis separare  quod aut in
loco calidissimo faciendum est aut sub diuo sole feruente
aliquanti faeces uini et axungiae commiscent eoque medicamento
tepido post fomentum praedictum utuntur

 de pthisi  

 est etiam grauis pernicies cum pulmones exulcerantur unde
tussis et macies ad ultimum uero pthisis inuadit quae mortem
afferant radix consiliginis sicut supra docuimus perforatae
auriculae inseritur et suci porri hemina pari mensurae olei
miscetur et bibenda sunt cum uini sextario per dies plurimos

 de tumore palati  

 nonnunquam et tumor palati ciborum fastidium facit crebrumque
suspirium prodest palatum ferro aperire ut profluat sanguis
cui eruum sine corio maceratum ad manducandum dabis uiridemque
frondem uel quodlibet molle pabulum dum sanetur  si in
operibus contuderit collum praestantissimum remedium est sanguis
de aure emissus aut si factum in tempore non fuerit herba
quae uocatur auia cum sale trita et imposita

 ad deiectionem ceruicis  

 si ceruix mota et deiecta est considerabimus in quam partem
declinet et ex diuersa parte sanguinem detrahimus ex ea uena
quae in aure uidetur amplissima quae sarmento primo uerberanda
est ut cum intumuerit ferro aperiatur effusoque sanguine
postero die iterum ex eo loco emittitur cruor et biduo uacatio
operis datur  tertio uero die leuis iniungitur labor et
paulatim ad operis consuetudinem reuocatur quodsi ceruix in
neutram partem deiecta est mediaque intumuit ex utraque auricula
sanguis emittitur qui si intra triduum quam bos uitium
ceperit emissus non est intumescit collum neruique tenduntur et
ita nata durities iugum non patitur  tali uitio comperimus
aptum esse medicamentum ex pice liquida et bubula medulla et
hircino seuo et uetere axungia olei quoque ueteris aequis
ponderibus compositum concoquitur et sic utendum est cum bos ab
opere disiungitur in ea piscina ex qua bibit tumens ceruix
lauatur confricaturque diligenter praedicto medicamento
detersaque linietur  si ex toto propter tumorem ceruicis
iugum recusat paucis diebus requies ab opere danda est et
ceruix aqua frigida diluenda et spuma argenti linienda est
celsus quidem tumenti ceruici herbam quae uocatur auia ut supra
dixi contundi et imponi iubet clauorum qui ceruicem infestant
minor molestia est nam facile sanantur per ardentem lucernam
oleo instillato  melius tamen est custodire ne nascantur neue
etiam colla caluescant quae non aliter glabra fiunt nisi cum
sudore aut pluuia ceruix madefacta est in opere quodsi
acciderit puluere latericio trito priusquam disiungatur bouis
colla conspergi oportet et cum exsiccati fuerint exinde oleo
infundi

 si a uomere laedatur  

 si talum aut ungulam uomer laeserit picem duram et axungiam
cum sulfure et lana sucida inuoluito et candente ferro supra
uulnus imponito et ure quod remedium optime faciet si clauum
calcauerit aut acuta testa uel lapide ungulam pertunderit quae
tamen si altius uulnerata est latius ferro circumciditur et ita
inuritur ut supra dixi deinde spartea calceata per triduum
aceto suffuso curatur  quodsi uomer crus uulnerauerit
lactuca marina quam graeci tithymallum uocant admixto sale
imponitur

 de pedibus attritis  

 subtriti etiam pedes eluuntur calefacta bubula urina deinde
fauillam sarmentorum feruentem calcare compellitur et pice
liquida cum oleo uel axungia cornua eius unguntur minus tamen
claudicant si ab opere disiunctis frigida pedes lauentur et
suffragines coronaeque ac fissura ipsius ungulae ueteri axungia
defricentur

 de armis laesis  

 frequenter etiam uel ab asperitate itineris uel in
proscindendo duritiam soli aut obuiis radicibus obluctando
conuellit armos quod cum acciderit ex prioribus cruribus
sanguis emittitur si dextrum armum laeserit ex sinistro si
sinistrum ex dextro si uehementius utrumque uitiauerit etiam in
posterioribus cruribus uenae soluuntur

 de praefractis cornibus  

 praefractis uero cornibus linteola sale atque aceto et oleo
inlita superponuntur ligatis per triduum eadem infunduntur
quarto die axungia cum pice arida et cortice pini pari pondere
contusa diligenter apponitur et ad ultimum cum iam cicatricem
ducunt fuligo infricatur

 ad uermes  

 solent autem neglecta ulcera uermes creare qui si mane ex
aqua frigida perfunduntur rigore eius contracti decidunt uel si
haec ratio nihil profecerit marrubium aut porrum conteritur et
mixto sale imponitur uel calcis uiuae puluis spargitur aut
cucurbitae uiridis sucus cum aceto immittitur  ideoque
uniuersis ulceribus picem liquidam oleum uetus cum axungia
oportet adhiberi et extra uulnera etiam eodem medicamento
circumliniri ne infestentur a muscis quae uermes creent cum
uulneribus insederint

 de morsibus serpentum  

 serpentis quoque ictus mortiferus est bobus sed et minorum
animalium noxium uirus nam uiperae et caeciliae saepe cum in
pascuis bos improuide supercubuit stimulatae onere morsus
infigunt araneus quoque quem graeci mygalen appellant paruus
quidem corpore non tamen paruam solet inferre perniciem uerum
uiperae uenenum depellit supra tumorem qui inflatur ex ictu
scarificatio ferro facta ita ut herba quam persoriaciam uocant
imponatur trita cum sale  cuius efficacior creditur radix si
contusa ponatur uel siler montanum reperiatur trifolium quod
confragosis locis efficacissimum nascitur odoris grauis
bitumini similis propter quod a graecis asfaltion appellatur
nostri autem propter figuram acutum trifolium uocant nam longis
et hirsutis foliis uiret caulemque robustiorem facit quam
pratense  huius herbae sucus cum uino faucibus infundatur
atque ipsa folia cum sale trita imponantur in plaga quodsi
uiride minime inueniatur semina eius collecta et trita dantur
potanda cum uino radicesque eius cum suo caule tritae addita
hordeacea farina et sale cum aqua mulsa scarificationi
superponuntur  est etiam praesens remedium si fraxini
cacumina tenera conteras u lib cum totidem sext uini et iu lib
olei expressumque sucum faucibus infundas itemque cacumina
eiusdem arboris cum sale trita laesis partibus superimponas
caeciliae uero morsus tumorem suppurationemque generat idemque
facit muris aranei sed caeciliae ictus sanatur si acu aenea
laesum locum compungas et creta cimolia ex aceto linias 
muris uero pernicies sanatur si animal ipsum oleo mersum neces
et plagam dentium ex eodem confrices quod si non fuerit
contritum cuminum cum picula et axungia cum similitudinem
malagmatis coquendo leniter habere coeperit impositum plagae
perniciem sanat  quodsi antequam tumor discutiatur
suppuratio fuerit generata optimum est ignea lamina uel cauterio
collectionem aperire et quidquid uitiosum est inurere atque ita
liquida pice cum oleo linire nonnulli uiuum murem araneum creta
figulari circumdant et ad collum boum suspendunt morsusque ipsius
bestiae submouent

 ad oculorum uitia  

 oculorum uitia plurima melle sanantur nam si intumuerint
aqua mulsa triticea farina conspergitur et imponitur si uero
album in oculo est salis fossilis hispani uel hammoniaci uel
qualiscumque melle permixti uitium extenuat idem praestat sepiae
testa trita et per fistulam ter die oculo insufflata prodest
etiam radix quam graeci silfion uocant nostri autem lasaris
radicem appellant  cuius quantum uolueris ponderis cum decima
parte salis hammoniaci deteres et per fistulam oculo insufflas
quae radix tunsa et cum oleo lentiscino inuncta uitium expurgat

 contra lacrimas  

 si genae humorem profundunt lacrimisque uisus obtunditur
quam epiforam uocant polenta ex hordeo mulsa aqua conspergitur
quae super genas et supercilia imposita reprimit humorem 
pastinacae quoque agrestis semen et sucus herbae quam armoraciam
uocant cum melle tritus oculorum sedat dolores memineris uero
quotiens mel aliosue sucos remediis adhibes ut prius pice
liquida cum oleo circumlinas oculos ne muscis apibus uel uespis
infestentur quas dulcedo mellis inuitat

 ad sanguisugam  

 plerumque hirudo id est sanguisuga si cum potu hausta
fuerit et faucibus adhaeret sanguinem detrahet et incremento suo
includet aut si cum cibis deuorata fuerit oleo tangere oportet
et auferes sed si interius fit ut manu detrahi non possit
cannam uel fistulam perforatam inserito faucibus ac per eam
calidum oleum infundes nam eo contactu statim bestiolae
importunitas decidet  odor quoque cimicis super carbones
impositi si fuerint ubi sanguisugam afflauerit reuellit a
uulnere quodsi stomachum uel intestinum tenuerit calido aceto
per cornu infuso necatur muria quoque salsa uel lotio humano
perfusa mox decidet

 descriptio machinae  

 machinae quoque describenda est fabrica qua conclusa
cuiusuis generis iumenta bouesque curantur ut et tutus ad
pecudem medenti accessus sit nec luctando quadrupes aut membra
conuexet aut remedia respuat roboreis assibus constringetur
solum quod in longitudinem ix pedes debet habere in latitudinem
pars prior duo semis pedes pars uero quae ad posteriora
animalium pertinet iu pedes  huius latera de tigillis
texuntur ita ut uelut in caueam ductum animal non possit exire
sed a parte posteriore paulo latiorem a priore constrictiorem
machinam compingi oportet  cui transuersum tigillum ad modum
iugi configendum est ad quod equorum capita uel boum cornua
religentur nam reliquum corpus ad temones fictos uel funibus
alligetur ut immotum praestetur ad medentis arbitrium quae
machina omnium maiorum animalium medelis solet esse communis

 contra sanguinis fluxum  

iumentis ad fluxum sanguinis si de naribus effluat scribis
in charta pura et licio collo suspendis focus alget aqua sitit
cibaria esurit mula parit tasca masca uenas omnes

 ad luxaturam  

item aliud remedium ad luxaturam incantabis sic betat relta
acum sinapi non sapit nec frictim

 ad lumbricos cossos et tineas  

semen coriandri emin sicale sext excoques et ipsam aquam
fundis coriandrum teris diligenter et ambas species misces et
aceti acri emin haec omnia rursum agitas et ita animalibus ad
cornum per triduum dabis

