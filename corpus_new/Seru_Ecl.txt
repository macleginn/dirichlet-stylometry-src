          Bucolica, ut ferunt, dicta sunt ab custodibus boum, id est ??? 
??? ????????: praecipua enim sunt animalia apud rusticos boues. 
huius autem carminis origo uaria est. nam alii dicunt eo tempore, 
quo Xerxes, Persarum rex, inuasit Graeciam, cum omnes intra 
muros laterent nec possent more solito Dianae sacra persolui, peruenisse ad montes Laconas rusticos et in eius honorem hymnos 
dixisse: unde natum carmen bucolicum aetas posterior elimauit. 
alii dicunt Orestem, cum Dianae Facelitidis simulacrum raptum ex 
Scythia adueheret et ad Siciliam esset tempestate delatus, completo 
anno Dianae festum celebrasse hymnis, collectis nautis suis et aliquibus pastoribus conuocatis, et exinde permansisse apud rusticos 
consuetudinem. alii non Dianae, sed Apollini Nomio consecratum 
carmen hoc uolunt, quo tempore Admeti regis pauit armenta. alii 
rusticis numinibus ab pastoribus dicatum hoc asserunt carmen, ut 
Pani, faunis, nymphis ac satyris. et hic est huius carminis titulus. 
qualitas autem haec est, scilicet humilis character. tres enim sunt  
characteres, humilis, medius, grandiloquus: quos omnes in hoc inuenimus poeta. nam in Aeneide grandiloquum habet, in georgicis 
medium, in bucolicis humilem pro qualitate negotiorum et personarum: nam personae hic rusticae sunt, simplicitate gaudentes, ab 
quibus nihil altum debet requiri. adhibetur autem ad carmen bucolicum, quod debet quarto pede terminare partem orationis: qui 
pes si sit dactylus, meliorem efficit uersum, ut “nos patriae 
fines et dulcia”. primus etiam pes secundum Donatum et dactylus esse debet et terminare partem orationis, ut “Tityre”. 
quam legem Theocritus uehementer obseruat, Uergilius non adeo; 
ille enim in paucis uersibus ab ista ratione deuiauit, hic eam in 
paucis secutus est: Terentianus cum de hoc metro diceret 
“plurimus hoc pollet Siculae telluris alumnus”, “noster 
rarus eo pastor Maro”. intentio poetae haec est, ut imitetur 
Theocritum Syracusanum, meliorem Moscho et ceteris qui bucolica 
scripserunt,—unde est “prima Syracosio dignata est 
ludere uersu nostra“—et aliquibus locis per allegoriam agat 
gratias Augusto uel aliis nobilibus, quorum fauore amissum agrum 
recepit. in qua re tantum dissentit ab Theocrito: ille enim ubique 
simplex est, hic necessitate compulsus aliquibus locis miscet figuras, 
quas perite plerumque etiam ex Theocriti uersibus facit, quos ab 
illo dictos constat esse simpliciter. hoc autem fit poetica urbanitate: sic Iuuenalis “Actoris Aurunci spolium”; nam Uer-
gilii uersum de hasta dictum figurate ad speculum transtulit. et 
causa scribendorum bucolicorum haec est: cum post occisum •iii• 
iduum Maiarum die in senatu Caesarem Augustus eius filius contra 
percussores patris et Antonium ciuilia bella mouisset, uictoria po-
titus Cremonensium agros, qui contra eum senserant, militibus suis  
dedit. qui cum non sufficerent, etiam Mantuanorum iussit distribui, 
non propter culpam, sed propter uicinitatem, unde est 
“Mantua uae miserae nimium uicina Cremonae”. perdito ergo 
agro Uergilius Romam uenit et potentium fauore meruit, ut agrum 
suum solus reciperet. ad quem accipiendum profectus, ab Arrio 
centurione, qui eum tenebat, paene est interemptus, nisi se praecipitasset in Mincium: unde est allegoricos “ipse aries 
etiam nunc uellera siccat”. postea ab Augusto missis tribus 
uiris et ipsi integer ager est redditus et Mantuanis pro parte. hinc 
est, quod cum in prima ecloga legimus eum recepisse agrum, 
postea eum querelantem inuenimus, ut “audieras, et fama 
fuit; sed carmina tantum nostra ualent, Lycida, tela inter 
Martia, quantum Chaonias dicunt aquila ueniente columbas”. nec numerus hic dubius est nec ordo librorum, quippe cum 
unus sit liber: de eclogis multi dubitant, quae licet decem sint, 
incertum tamen est, quo ordine scriptae sint. plerique duas certas 
uolunt ipsius testimonio, ultimam, ut “extremum hunc”, et 
primam, ut in georgicis “Tityre, te patulae cecini 
sub tegmine fagi”; alii primam illam uolunt “prima Syracosio dignata est ludere uersu”. sane sciendum, uii. eclogas 
esse meras rusticas, quas Theocritus x. habet. hic in tribus ab bucolico carmine, sed cum excusatione discessit, ut in genethliaco 
Salonini et in Sileni theologia, uel ut ex insertis altioribus rebus 
posset placere, uel quia tot uarietates implere non poterat. poetae 
uitam in Aeneide diximus. operis explanatio in sequentibus comprobabitur. sane sciendum Uergilium xxuiii. annorum scripsisse 
bucolica, unde etiam ipse in fine georgicorum “audaxque iuuenta, 
Tityre, te patulae cecini sub tegmine fagi”. et dicit Donatus, 
quod etiam in poetae memorauimus uita, in scribendis carminibus 
naturalem ordinem secutum esse Uergilium: primo enim pastoralis 
fuit in montibus uita, post agriculturae amor, inde bellorum cura  
successit. notandum quoque, bucolica uel georgica, cum apud 
Graecos in fine habeant accentum, apud nos in tertia ab fine habere: 
nam ut in ultima sit, latinitas uetat, ut in paenultima non sit, 
breuitatis efficit ratio. etiam hoc sciendum, et personas huius 
operis ex maiore parte nomina de rebus rusticis habere conficta, 
ut Meliboeus, ??? ????? ???? ??? ????, id est quia curam gerit 
boum, et ut Tityrus; nam Laconum lingua tityrus dicitur aries 
maior, qui gregem anteire consueuit: sicut etiam in comoediis inuenimus; nam Pamphilus est totum amans, Glycerium quasi dulcis 
mulier, Philumena amabilis. personae, sicut supra dixi, rusticae 
sunt et simplicitate gaudentes: unde nihil in his urbanum, nihil 
declamatorium inuenitur; sed ex re rustica sunt omnia negotia, 
comparationes et si qua sunt alia. hinc est, quod annos ab fructibus computat, ut “post aliquot mea regna uidens mi-
rabor aristas”, hinc etiam illae comparationes sunt “nam 

neque me tantum uenientis sibilus austri nec percussa 
iuuant fluctu tam litora nec quae saxosas inter d. f. ualles”. 
                    ECLOGA PRIMA. 
          tityre tu patulae r. sub t. fagi inducitur pastor qui-
dam iacens sub arbore securus et otiosus dare operam cantilenae, 
alter uero quomodo cum gregibus ex suis pellitur finibus: qui cum 
Tityrum respexisset iacentem, ita locutus est. et hoc loco Tityri 
sub persona Uergilium debemus accipere; non tamen ubique, sed tantum ubi exigit ratio. quod autem eum sub fago dicit iacere, allegoria est honestissima, quasi sub arbore glandifera, quae fuit uictus 
causa: antea enim homines glandibus uescebantur, unde etiam fagus 
dicta est ??? ??? ??????. hoc uidetur dicere: iaces sub umbra fagi  
in agris tuis, tuas retentans possessiones, quibus aleris, sicut etiam 
glandibus alebantur ante mortales. tu patulae patulum dicimus 
quod patet naturaliter, ut nares, arbor; patens uero est quod et 
aperitur et clauditur, ut ostium, oculi. 
          siluestrem musam id est rusticum carmen. tenui auena 
culmo, stipula, unde rustici plerumque cantare consuerunt: alibi 
“stridenti miserum stipula disperdere carmen”. dicendo autem 'tenui auena', stili genus humilis latenter ostendit, quo, 
ut supra dictum est, in bucolicis utitur. meditaris quod Graeci 
?????? dicunt, per antistoechon 'meditor' dixerunt Latini: l enim 
et d interdum sibi inuicem cedunt, unde et 'sella' pro sedda dicitur ab sedendo. 
          nos patriam fugimus plus est, quam si diceret 'relinquimus': sic Horatius “Teucer Salamina patremque cum fugeret”. 
lentus otiosus, ut “qui nunc lenti consedimus aruis”. 
          resonare doces amaryllida s. id est carmen tuum de 
amica Amaryllide compositum doces siluas sonare. et melius est, 
ut simpliciter intellegamus: male enim quidam allegoriam uolunt, 
tu carmen de urbe Roma componis celebrandum omnibus gentibus. 
plus enim stupet Meliboeus, si ille ita securus est, ut tantum de 
suis amoribus cantet. 
          namque erit ille mihi semper deus et iteratio ipsa exclusit adulationis colorem. 'semper' id est post mortem et dum 
uiuit. alii enim imperatores post mortem in numerum referuntur  
deorum, Augustus templa uiuus emeruit: Horatius “praesenti tibi 
maturos largimur honores iurandasque tuum per nomen 
ponimus aras”. sic Lucanus de Nerone “sed mihi iam 
numen”. 
          saepe tener nostris ab ouilibus i. a. inbuere est proprie inchoare et initiare. nemo autem unam eandemque rem saepe 
inchoat. sed constat saepe pascua mutare pastores, sicut etiam in 
georgicis legimus “itque pecus longa in deserta sine 
ullis hospitiis; tantum campi iacet”: unde necesse est pastores totiens aras inbuere, quotiens mutauerint pascua. inuenimus 
etiam apud antiquiores, inbuere esse non inchoare, sed perfundere 
et madefacere: secundum quod absolutus est sensus, ut sit 'saepe 
perfundet'. 
          errare pasci, ut “mille meae Siculis errant in 
montibus agnae”. 
          ludere scribere, ut “carmina qui lusi pastorum”: Horatius “poscimur. siquid uacui sub umbra lusimus tecum”. 
calamo agresti rustico stilo, sic supra “tenui auena”. 
          non equidem i. m. m. ne frequens interrogatio felicitatis 
alienae ex inuidia uenire uideatur. et dicit se admirari potius, 
quam inuidere. 
          usque adeo turbatur agris turbamur sine ulla discretione culpae uel meriti. et inuidiose tempora Augusti carpit la-
tenter. sane uera lectio est 'turbatur', ut sit inpersonale, quod ad 
omnes pertinet generaliter: nam Mantuanorum fuerat communis 
expulsio. si enim 'turbamur' legeris, uidetur ad paucos referri. 
          protenus porro tenus, longe ab finibus: unde et paulo 
post “at nos hinc alii sitientes ibimus Afros”. aeger 
et corpore et animo aeger dicitur, ut “aegram nulli quondam 
flexere mariti”. ago autem proprie: nam agi dicuntur pecora.  
          spem gregis id est marem et feminam: reparatio enim 
gregis in sexu utroque consistit. silice in nuda ad hoc pertinet praemissa dolentis interiectio: nam solent herbas substernere, 
ut ipse in georgicis dicit “et multa duram stipula 
filicumque maniplis sternere”. conixa pro eo, quod est 
'enixa': nam hiatus causa mutauit praepositionem, sicut “secludite 
curas” pro 'excludite'. 
          si mens non laeua fuisset stulta, contraria. et sensus 
hic est: perdituros nos quandoque agros, res manifesta praedicebat, 
sed nosse mentis inprudentia nequiuimus. 
          de caelo tactas memini p. q. mire compositum augurium: 
nam quercus in tutela Iouis est, et huius arboris fructu olim homines pascebantur. haec ergo tacta, id est adflata et leuiter fulminata, ut Cicero “tactus etiam ille qui hanc urbem condidit 
Romulus”, significabat nutu imperatoris posse agros eorum perire, 
apud quos fulminatae sunt arbores: nam agri causa uictus sunt, 
sicut olim quercus. quod autem ait 'tactas', ostendit temporale 
fore damnum, quale patiuntur arbores leuiter fulminatae. et bene 
'praedicere', quasi loqui et praediuinare, cum ita manifestum esse 
constet augurium. 
          da dic, sic econtra “accipe nunc Danaum insidias”, id 
est audi. 
          urbem quam dicunt romam quaeritur, cur de Caesare interrogatus, Romam describat. et aut simplicitate utitur rustica, ut 
ordinem narrationis plenum non teneat, sed per longas ambages 
ad interrogata descendat: aut certe quia nullus, qui continetur, est 
sine ea re, quae continet, nec potest ulla persona esse sine loco: 
unde necesse habuit interrogatus de Caesare locum describere, in 
quo eum uiderat. est autem longum hyperbaton 'urbem quam dicunt Romam. hic illum uidi Meliboee.'  
          stultus ego id est rusticus, qui nesciui iudicare. nostrae autem Mantuae. quo id est ad quam: nam aduerbium 
posuit pro nomine, ut “genus unde Latinum”, id est ab quo. 

          ouium teneros depellere fetus periphrasis agnorum. 
          sic canibus catulos similes sic matribus haedos n. s. 
p. c. m. s. uult urbem Romam non tantum magnitudine, sed etiam 
genere differre ab ceteris ciuitatibus et esse uelut quendam alterum 
mundum aut quoddam caelum, in qua deum Caesarem uidit. qui 
enim comparat cani catulum uel haedum capellae, magnitudinis facit, non generis differentiam; qui autem dicit, leo maior est cane, 
et generis facit et magnitudinis differentiam, sicut nunc de urbe 
Roma fecit. putabam, inquit, ante, ita Romam comparandam esse 
aliis ciuitatibus, ut solet haedus caprae comparari; nam quamuis 
maior esset, tamen eam ciuitatem esse ducebam: nunc uero probaui eam etiam genere distare; nam est sedes deorum. hoc autem 
eum dicere, ille comprobat uersus 'quantum lenta solent inter uiburna cupressi': nam uiburnum breuissimum est, cupressus uero 
arbor est maxima. hoc autem genus argumentationis et apud Aristotelem lectum est, et apud Ciceronem. componere comparare. 
          et quae tanta fuit romam t. c. u. 'quae tanta'; ad 
magnum enim aliquid nimia necessitas uenire compellit: unde quasi 
miratur hominem rusticum Romam uidere potuisse. 
          libertas amor libertatis. et aliter dicit seruus, libertatem cupio, aliter ingenuus: ille enim carere uult seruitute, hic habere liberam uitam, pro suo scilicet arbitrio agere: sicut nunc Uergilius sub persona Tityri dicit se amore libertatis Romam uenire 
compulsum, et item latenter carpit tempora, quibus libertas non 
nisi in urbe Roma erat. aut certe simpliciter intellegamus hoc 
loco Tityrum sicut pastorem locutum: nam ubique eum Theocritus 
mercennarium inducit, item Uergilius, ut “Tityre dum 
redeo, breuis est uia, pasce capellas”. quae sera tamen 
respexit inertem desidem, se non requirentem. nam culpat suam  
inertiam, quod non ante Romam ierit et sit usus puer libertate, 
qua uti coepit prouectioris aetatis. 
          candidior postquam tondenti barba c. aut mutatio 
personae est, ut quendam rusticum accipiamus loquentem, non Uergilium per allegoriam; nam, ut diximus, xxuiii. annorum scripsit 
bucolica: aut certe est mutanda distinctio, ut sit non barba candidior, sed libertas; nam xxuiii. annorum barbam potest quiuis 
metere, sed non canam. et bene 'candidior libertas', ut intellegamus etiam ante in libertate, sed non tali fuisse Uergilium. 
          et longo post tempore uenit, postquam nos amaryllis h. g. r. iungendum est hoc totum: nam duplici ratione 
tempus ostendit, quo eum libertas aspexerit, id est quando 
coepit secare barbam, et relicta Galatea Amaryllidis amore detineri. allegoricos autem hoc dicit, postquam relicta Mantua Romam me contuli: nam Galateam Mantuam uult esse, Romam 
Amaryllida. et bene tempora, quasi rusticus, computat ab barbae 
sectione. longo post tempore aut archaismos est; antiqui 
enim 'post' 'ante' 'circum' etiam ablatiuo iungebant, quod hodie 
facere minime possumus: aut 'longopost' una pars est orationis, ut 
sit sensus, uenit tempore longopost, sicut multominus, multomagis, 
postmodo: Horatius “postmodo, quod mi obsit, clare multumque locuto”. et 'longopost', ut postposita uideatur esse praepositio 
et in unitatem coacta. 
          fatebor enim hoc per parenthesin dictum est. 
          nec spes libertatis erat nec cura peculi nec sperare 
poteram libertatem in oppressa ciuitate, nec habere curam patrimonii. 'peculi' autem aut antique dixit, quia omne patrimonium 
apud maiores peculium dicebatur ab pecoribus, in quibus eorum constabat uniuersa substantia, unde etiam pecunia dicta est ab peculio:  
aut certe et hoc ad morsum temporum pertinet; nam modo serui 
tantum peculium dicimus, ut inuidiose patrimonium suum dixerit 
peculium, ac si seruus esset, quia se diu apud Mantuam seruisse 
memorauit. sane 'peculi' pro 'peculii' per synaeresin dictum est. 
          exiret uictima saeptis saepta proprie sunt loca in 
campo Martio inclusa tabulatis, in quibus stans populus Romanus 
suffragia ferre consueuerat. sed quoniam haec saepta similia sunt 
ouilibus, duo haec inuicem pro se ponuntur, ut hoc loco saepta 
pro ouilibus posuit, item Lucanus econtra “et miserae 
maculauit ouilia Romae”, Iuuenalis “antiquo quae 
proxima surgit ouili”. sane 'pinguis' melius ad uictimam, quam 
ad caseum refertur. 
          ingratae urbi quia cum alimenta ciuitatibus praestentur 
ex rusticorum labore, in his rustici et deridentur ab ciuibus, et 
multa perdunt, et aduectarum rerum pretia iniqua suscipiunt. 
          amarylli uocares 'Amarylli' uocatiuus Graecus est, qui 
breuis est, quotienscumque nominatiuus 'is' terminatur, ut 'Amaryllis' 'Pieris': Horatius “dulcem quae strepitum Pieri temperas”. 
          sua poma id est ipsius arboris poma propria. [quid 
uocares hoc Uergilii personae conuenit. maesta amarylli quae 
nemine laetabatur poeta. cui pendere id est tibi: laudari ab te 
non meruerunt.  
          tityrus Uergilius. pinus Roma. 
          fontes senatores. arbusta fructeta, id est scolastici. 
uocabant †interro 
          seruitio seruitium est condicionis indicium. licebat 
id est nec deesse officio poteram. 
          iuuenem Caesarem dicit Octauianum Augustum: decreuerat 
enim senatus, nequis eum puerum diceret, ne maiestas tanti imperii minueretur. 
          dies id est principia mensium, uel idus omnium mensium. 
fumant id est sacrificant. 
          responsum primus dedit id est permisit libere uiuere. 
'primus' autem ante quem nullus sit. 
          pascite id est, ut ante soliti eratis, pueri, sic et modo 
pascite in pace. 
          fortunate senex non ad aetatem Uergilii refert, sed ad 
fortunam futuram, praesago usus uerbo. 
          et tibi magna satis ordo est 'magna satis pascua'. 
quamuis lapis id est quamuis mons sit et lacus: nam ab monte 
usque ad lacum et inde usque ad arborem quandam fuerat Arrio 

donata tua possessio. 
          palus id est aequor. obducat id est tegat. iunco 
id est faeno uel fluuio Mincio.  
          grauis accusatiuus pluralis, quasi graues. 
          inter flumina Padum et Mincium. 
          fontes sacros quia omnibus aquis nymphae sunt praesidentes. frigus opacum quia aestiuo tempore sub umbra fit 
frigus. frigus opacum id est auras prosperas, uel pro nemore. 
opacum utrum 'opacis locis', incertum, an pro 'ualde frigidum': 
nam unum frigus est hieme, alterum quo refrigeremur aestate. 
          ab limite limes est agri terminus. saepes subaudi 'fiat'. 
          hyblaeis Hybla, quae postea Megara, oppidum Siciliae: 
uel locus in Attica, ubi optimum mel nascitur. depasta florem 
depastum florem habens. salicti uirgulti genus, eo quod salit 
et surgit cito. hic uocat rusticum ad dulcia, quae sunt in rebus, 
quibus delectatur. 
          somnum inire id est dormire. 
          frondator id est rusticus:  
nam tria genera sunt frondatorum: frondator, qui arbores amputat, 
et qui frondibus manipulos facit, hiemis tempore animalibus ad 
pastum offerendos, et qui manibus uitium folia auellit, quo ardor 
solis uuam maturiorem reddat. ad auras id est in die. 
          raucae id est ??????????. palumbes columbae, quas 
uulgus tetas uocat. et non dicuntur latine, sed multorum auctoritas latinum facit: Cicero in elegia, quae †talia masta inscribitur “iam mare Tyrrhenum longe penitusque palumbes reliquit”. 
          gemere canere: proprie de turture. turtur et masculino et feminino genere inuenitur, ut 'aeria turtur cessabit', et 
Plautus “tibi obustos turtures”. ab ulmo ulmus lignum est, 
quod sub uinea fit. 
          ante leues in aethere cerui id est auium ante cerui 
uolabunt more et pisces sine aqua uiuent, hoc est ante rerum natura mutabitur, quam nos Caesarem poterimus obliuisci. 
          freta maria. destituent relinquent.  
          pererratis errore confusis. amborum id est Germanorum et Persarum. exul id est Caesar, quod duce Caesare 
Germanis et Persis uictis milites Ararim Germaniae flumen biberunt. 
          ararim Arar fluuius Galliae, fluens in flumen Rhodanum; 
Tigris Armeniae fluuius, influens in Persicum sinum. itaque uult 
diuersa inter se loca significare: dicit, prius Parthum ex Arare bibiturum, Germanum ex Tigride, quam sibi obliuionem futuram non 
diuisi agri Caesaris beneficio. 
          illius id est Iulii Caesaris. labatur respuatur uel 
obliuioni tradatur. 
          sitientis ibimus afros tropus synecdoche: ab Afris enim 
Libyam, quae aqua indiget, intellegi uult. 
          scythiam regio septentrionalis. et rapidum cretae 
oaxen hoc est lutulentum, quod rapit cretam. cretam terram albam dixit: nam Oaxes fluuius Mesopotamiae, qui rapiens uelocitate  
sua albam terram turbulentus efficitur. uel Oaxes fluuius Scythiae: 
in Creta insula non est; sed est aqua cretei coloris. Oaxen Philisthenes ait Apollinis et Anchiales filium: hunc Oaxen in Creta oppidum condidisse, quod suo nomine nominauit, ut Uarro ait “quos 
magno Anchiale partus adducta dolore et geminis capiens 
tellurem Oeaxida palmis †scindere dicta”. 
          penitus omnino. diuisos quia olim iuncta fuit orbi 
terrarum Britannia: est enim insula reposita in Oceano septentrionali, et ab poetis alter orbis terrarum dicitur. 
          en ecce, umquam aliquando. 'en umquam' Uergilius alio 
loco diuidit interposito uerbo, ut infra in ipso libro “en 
erit umquam ille dies”, quod significat umquamne, aliquando. 
          tuguri ab tegendo dictum. caespite id est terra cum 
propria herba euulsa. culmen eo quod culmo tegitur.  
          post aliquot aristas post multa tempora. et quasi rusticus per aristas numerat annos: nam physica rusticanorum est in 
paleis et in messibus. mea regna id est ubi dominatus sum: 
uel senem se dicit agros suos recepturum. 
          impius miles iratus Meliboeus impios milites dicit, seu 
quod agrum suum teneant, seu quod ciuile gesserint bellum. impius miles qui pro Antonio arma portauit. impius m. quia bella 
ciuilia gessit et desiderat. impius. m. hic Uergilius Octauianum 
Augustum laesit; tamen secutus est ueritatem: nam miles portando 
arma et uincendo alios pietatem praetermittit. noualia id est 
noua rura, quae per singulos annos nouantur per semina. habebit in spe ponitur. 
          en quo discordia c. ad quam miseriam. 
          insere sibimet ipsi imperat. 
          quondam felix quasi, iam diu ego felix fui aliquando 
in finibus uestris. hic uidet se pastor exclusum esse, et inuidet se 
non habere illud, quo Tityrus utitur.  
          dumosa id est †drisidis, spinosa. pendere quia capra, 
cum pascitur in spinosa rupe pendet. 
          carmina n. c. quia non libet tristi canere, id est carenti 
possessione. 
          cytisum genus fruticis uel herba, quae nascitur inter campos et siluas in Cytisa ciuitate. amaras quantum ad nostrum 
saporem; nam capris dulces sunt. 
          mitia matura, quae non remordent cum mordentur. 
          castaneae id est mala. antiquiores    . Molles id est 
maturae. et pressi c. l. id est casei copia aut lactis emulcti. 
          fumant id est ad uesperum, ad cenam praeparandam. 
          maioresque cadunt id est duplicantur, augentur umbrae, 
nox imminet.  
                    ECLOGA SECUNDA. 
          Corydonis in persona Uergilius intellegitur, Caesar Alexis 
in persona inducitur. ardebat id est inpatienter diligebat et 
alebat et laudabat. alexim dicunt Alexandrum, qui fuit seruus 
Asinii Pollionis, quem Uergilius, rogatus ad prandium, cum uidisset in ministerio omnium pulcherrimum, dilexit eumque dono accepit. Caesarem quidam acceperunt, formosum in operibus et gloria. 
alii puerum Caesaris, quem si laudasset, gratam rem Caesari fecisset. nam Uergilius dicitur in pueros habuisse amorem: nec enim 
turpiter eum diligebat. alii Corydona, Asinii Pollionis puerum, 
adamatum ab Uergilio ferunt, eumque ab domino datum; Corydona 
a Uergilio ficto nomine nuncupari ex eo genere auis, quae corydalis dicitur, dulce canens; Alexin uero puerum quasi sine responsione ac superbum; hunc autem dilectum fuisse Pollionis, et Uergilium gratum se futurum existimasse, si eum laudaret, cuius forma 
Pollio delectabatur, qui eo tempore transpadanam Italiae partem 
tenebat et agris praeerat diuidendis. 
          nec quid speraret id est nec spem potiendi habebat. 
          tantum tantummodo. 
          assidue id est saepius. incondita id est incomposita, 
subito dicta, agrestia: uel insanientis dicta uerba: uel 'incondita' inconscripta, ut Sallustius in libro u “at illi quibus uires aderant, cuncti ruere ad portas, incondita temnere”. 
          montibus †id est quod amore ei praestabat. iactabat 
id est fundebat incassum. inani pro 'nihil sibi procurans contra 
absentem loquebatur'. 
          crudelis id est inexorabilis, qui non flecteris meo amore 
nec te potiundum praebes: uel allegorice crudelis Caesar, qui non 
flecteris meis scriptis et non das ereptos agros. alexi id est 
Caesar. 
          mori id est pro contemptu. 
          †frigora id est aprica loca. aestu aestiua. lacertis 
carpant. 
          lacertos genus serpentis. 
          thestylis nomen rusticae mulieris, quae messoribus aestu 
fatigatis diuersa genera herbarum contundens pulmentarium his 
parat: uel concubina Corydonis: uel Testilis, id est fictilis, rusticum nomen est ab eo, quod ponat cibum rusticis. fessis id est 
feruentibus, uehementi ardore fatigatis.] 
          alia serpyllumque herbas calidas, quae aestum repellunt: nam, ut etiam Plinius dicit in naturali historia, “omnis medicina aut ab contrario aut ab simili quaeritur”: unde etiam 
calor potest aut frigore aut alio calore depelli. hinc est quod in 
ultima ecloga, cum amator remedium quaerat ardori, dicit se iturum aut ad Scythiam aut ad Aethiopiam, ut “Aethiopum 
uersemus oues sub sidere cancri”. sane serpyllus herba est, 
quam Graeci herpyllon dicunt: in multis enim nominibus, quae in 
Graeco aspirationem habent, nos pro aspiratione 's' ponimus: inde 
est pro herpyllo 'serpyllum', pro hex 'sex', pro hepta 'septem'. 
rapido aestu uehementi, feruenti. 'fessis' autem uel aestu uel 
labore. 
          at mecum raucis t. d. u. l. 'ad' si per 'd' fuerit, erit 
hyperbaton, ut sit 'dum tua lustro uestigia, ad me arbusta resonant cum raucis cicadis'. sed melius est, ut 'at' coniunctio sit et 
ita intellegamus: Thestylis herbas tritas messoribus portat, uerum 
mecum resonant arbusta ab raucis cicadis. 
          tristis amaryllidis i. bene addidit 'tristes'—plerumque 
enim, ut ait Terentius, “amantium irae amoris integratio est”—, 
ut ueram iram ostenderet, non fictam illam, quae aliquid gratiae 
habere consueuit: unde Horatius “urit grata proteruitas”. 
          superba fastidia ex fastidio enim uenit omnis superbia. 
nonne menalcam tres dicitur amasse Uergilius, Alexandrum, quem 
donauit ei Pollio, et Cebetem puerum cum Leria puella, quos ab 
Maecenate dicitur accepisse: unde uolunt quidam, per Amaryllida 
Leriam, per Menalcam Cebetem intellegi. 
          o formose puer bene dicit Donatus suspendendum 'o' et 
sic dicendum 'formose puer', ut intellegamus per iram eum aliud  
uoluisse dicere, sed in haec uerba, ne Alexin offenderet, amoris 
necessitate compulsum. ne crede ne confide: Sallustius “uirtuti 
satis credebant”, id est confidebant. 
          alba ligustra c. et rustice et amatorie ex floribus facit 
comparationem. ligustrum autem flos est candidus, sed uilissimus. 
'uaccinia' uero sunt uiolae, quas purpurei coloris esse manifestum est. 
          quam diues p. n. tria sunt quibus amatores possunt placere, diuitiis, pulchritudine, cantilena: quae omnia se ualere commemorat. et multi secundum Homerum, qui ait ??? ???? ??????, 
legunt 'niuei quam lactis'. sed melius est 'quam diues pecoris niuei': nam candidae oues in ingenti sunt pretio, unde in georgicis 
legimus “continuoque greges lege mollibus albos”, 
item alibi “munere sic niueo lanae, si credere dignum est”. 
          mille meae siculis errant i. m. a. Theocritus 
???? ????? ?????. 'errant' autem cum securitate pascuntur. et 
quod ait agnas, et ab sexu et ab aetate laudauit. 
          lac mihi non aestate nouum n. f. d. multo melius 
quam Theocritus; ille enim ait ????? ?' ?? ?????? ?' ???' 
?? ????? ???' ?? ?????. sed caseus seruari potest, nec mirum est, 
si quouis tempore quis habeat caseum; hoc uero laudabile est, si 
quis habeat lac nouum, id est colustrum. quod neutri generis est; 
nam feminini esse penitus non potest. sane hunc uersum male 
distinguens Uergiliomastix uituperat 'lac mihi non aestate nouum, 
non frigore: defit', id est semper mihi deest. 
          amphion dircaeus in a. a. Amphion et Zethus fratres 
fuerunt ex Ioue et Antiopa; sed Zethus rusticus fuit, Amphion uero  
musicae artis peritus. sane Aracynthus mons est Thebanus: unde 
'actaeo' litorali debemus accipere—ut “at procul in sola secretae 
Troades acta”—, non Atheniensi, licet Athenae primo Actis dictae 
sint. quamquam plerique 'Actaeo Aracyntho' Atheniensi accipiant, 
non quod Aracynthus apud Athenas est, sed ut ostendatur rustici 
imperitia. nam et Theocritus ad exprimendam rusticam simplicitatem multa aliter quam res habet, dicit. hac ratione potest et 
Oaxes Cretae fluuius accipi, cum non sit Cretae, sed, ut 
diximus, Scythiae. 
          nec sum adeo informis uerecunde suam commemorat 
pulchritudinem: sic Cicero in Caeliana “ut eum paeniteat 
non deformem esse natum”, nam pulcherrimum uoluit dicere. 
in litore uidi cum p. u. s. m. negatur hoc per rerum naturam 

posse fieri; sed Theocritum secutus est, qui hoc dicit de Cyclope. 
sed illic est excusatio, uel quia ingentem habet oculum Cyclops, 
uel quia filius Neptuni est. unde quia ait 'in litore', uolunt quidam in aqua, ab fluctibus derelicta in lacuna litoris, se eum uidere 
potuisse: quam rem illud excludit 'cum placidum uentis staret 
mare'. sed ideo in mari imago non cernitur, quia non stat: quod 
si stet, potest etiam nobis imaginem reddere. 
          non ego daphnim Daphnis fuit filius Mercurii, formosissimus puer, qui primus dicitur pastor fuisse. 
          si numquam fallat imago nulla enim res ita decipit, 
quemadmodum imago: nam et in speculo contraria ostendit uniuersa, et in aqua remum integrum quasi fractum uidemus: quod 
etiam Cicero in Tusculanis plenius docet. 'te' autem 'iudice' ac si 
diceret, qui meam respuis pulchritudinem. 
          tibi sordida rura utinam libeat tibi mecum habitare 
rura tibi sordida, id est quae tu putas sordida; nam 'tibi' bis accipimus. sane melius 'habito illam rem', quam 'habito in illa re' 
dicimus; nam etiam principalitas uerbi huius frequentatiui accusatiuum regit, ut 'habeo illam rem': inde fit 'habito illam rem', non 
'in illa re', ut 'habitare casas'. 
          figere ceruos aut furcas, quae figuntur ad casae sustentationem, quae dictae sunt cerui ad similitudinem cornuum ceruinorum: aut, quod melius est, 'figere ceruos' uenari et iaculari intellegamus, ut magis ad uoluptatem eum quam ad laborem inuitare 
uideatur. 
          uiridi hibisco ad hibiscum compellere, scilicet ab lacte 
depulsos. hibiscus autem genus est herbae. et sic dixit 'hibisco' ad 
hibiscum, ut “it clamor caelo”, id est ad caelum. 
          imitabere pana canendo exemplo numinis in agris mecum poteris canere. nam Pan deus est rusticus in naturae similitudinem formatus, unde et Pan dictus est, id est omne: habet enim 
cornua in radiorum solis et cornuum lunae similitudinem; rubet 
eius facies ad aetheris imitationem; in pectore nebridem habet stellatam ad stellarum imaginem; pars eius inferior hispida est propter 
arbores, uirgulta, feras; caprinos pedes habet, ut ostendat terrae 
soliditatem; fistulam septem calamorum habet propter harmoniam 
caeli, in qua septem soni sunt, ut diximus in Aeneide 
“septem discrimina uocum”; ????????? habet, id est pedum, 
propter annum, qui in se recurrit. hic quia totius naturae deus 
est, ab poetis fingitur cum Amore luctatus et ab eo uictus, quia, ut 
legimus, “omnia uincit Amor”. ergo Pan secundum fabulas amasse Syringa nympham dicitur: quam cum sequeretur, illa 
implorato Terrae auxilio in calamum conuersa est, quem Pan ad  
solacium amoris incidit et sibi fistulam fecit. sane sciendum, 'Pana' 
'Pa' habere accentum; Graeca enim monosyllaba, quae ad nos 
transeunt, crescunt in obliquis casibus et in genetiuo et datiuo 
tantum singularibus ultimae syllabae accentum dant, ut 'Panos 
Pani, lyncos lynci'. plurales etiam isti duo ita habent accentum, 
licet ad nos transire non possint. 
          nec te paeniteat calamo triuisse l. non tibi parum 
uideatur: Terentius “at enim quantum hic operis fiat, paenitet”, id est parum uidetur. et notandum 'paeniteat triuisse' praeteritum pro praesenti positum usurpatiue, quod in defectiuis licenter fit, ubi praesens non inuenitur, ut “quamquam animus 
meminisse horret”. labellum inanissimam quidam temptant 
facere discretionem, ut uirorum labra, mulierum labia dicantur. 
          quid non faciebat amyntas quemadmodum mihi non 
obsequebatur? et ex affectu alterius hunc cogit. 
          disparibus septem c. cicutis inaequalibus cannis: nam 
et harmonia inaequalis est. cicuta autem est quod est inter cannarum nodos. conpacta coniuncta, ut “turrim conpactis trabibus quam eduxerat ipse”. 
          et dixit moriens te n. h. i. s. commendat munus et ex 
eo, quod ei hereditarium datum est, et ex eo quod inuidiam meruit: nam res optimae et difficile donantur ab uiuis, et acceptae facile merentur inuidiam. 
          nec tuta mihi ualle reperti c. commendat ab difficultate: sic in primo “reliquias Troia ex ardente receptas”. 
          sparsis etiam nunc p. a. qui habent adhuc maculas ab 
prima aetate uenientes: accessu enim temporis mutant colorem et  
eorum maculae esse gratiae minoris incipiunt. ergo aut hoc dicit: 
seruo tibi capreolos, qui adhuc sunt pellibus albo sparsis: aut 
'quos etiam nunc tibi seruo' id est quos adhuc tibi seruo, licet 
roger ab Thestylide amica, quae eos ab me cupit abducere. siccant sugunt. 
          orat abducere orat ut abducat: figuratum est, ut “donat 
habere”, id est donat ut habeat. 
          et faciet noluit dicere 'et faciam', ne quem amabat offenderet, si se uelle dixisset dare alteri munus, quod ipsi praeparauerat. 
          huc ades o formose puer t. l. p. e. f. nymphae calathis tantum honoris habet puero, ut ei dicat etiam numina obsecutura. sane 'calathis' graecum est; nam latine quasillum dicitur: 
Cicero in Philippicis “at uero inter quasilla pendatur aurum”. 
          candida nais uel pulchra, uel dea: nam dii umbris contrarii sunt, quas nigras esse constat. hinc est “candidus 
insuetum miratur limen Olympi”. 
          pallentes uiolas amantum tinctas colore: Horatius “et 
tinctus uiola pallor amantium”: unde non praeter affectionem 
amantis eos flores nymphas dicit offerre, qui sunt amantibus similes. 
sane Papauer, Narcissus, Anethus pulcherrimi pueri fuerunt quique 
in flores suorum nominum uersi sunt: quos ei offerendo quasi admonet, nequid etiam hic tale aliquid umquam ex amore patiatur. 
          tunc  casia herba suauissimi odoris, ut sequentia indicant, 
quam Graeci ?????? dicunt. et sic dictum est 'tum casia atque 
aliis intexens suauibus herbis', ut in Sallustio “leonem atque 
alias feras”. 
          mollia luteola p. u. c. 'mollia uaccinia pingit', id est  

componit, 'de caltha luteola'. nam nisi 'luteola' septimus sit casus, non stat uersus. 'mollia' autem tactus plumei scilicet. et hoc 
dicens ex colorum diuersitate quaerit ornatum. 
          cana legam tenera lanugine mala mala dicit Cydonea, 
quae lanuginis plena sunt: sed non praeter obliquitatem. nam ut 
in Aeneide diximus, apud Cretenses infamiae genus iuuenibus fuerat non amatos fuisse. et uerecunde rem inhonestam supprimit, quam Theocritus aperte commemorat. 
          castaneasque nuces bene speciem addidit dicens 'castaneas': nam nuces generaliter dicuntur omnia tecta corio duriore, 
ut auellanae, amygdalae, iuglandes, castaneae, sicut econtra poma 
dicuntur omnia molliora. mea quas amaryllis amabat ne eas 
uiles existimes, quas Amaryllis est amare dignata; nam apud illam 
in ingenti fuerunt honore. 
          cerea pruna aut cerei coloris, aut mollia: Horatius “cerea 
Telephi laudas brachia”. honos erit huic quoque p. si ab 
te dilectum fuerit, sicut castaneae in honore fuerunt amatae Amaryllidi. 
          o lauri licet Horatius dixerit “depone sub lauru mea”, 
melius tamen est iuxta secundam formam inflectere; nam melius 
sonat. proxima myrte uel uicina lauro, uel ad odorem proxima: 
potest enim utrumque intellegi. 
          sic positae quoniam s. m. o. quoniam permixtione uestra 
suauem odorem creatis. 
          rusticus es corydon arguit se stultitiae, quod eum se 
sperat placare muneribus, qui potest habere meliora: nam supra 
ait “delicias domini”. 
          iollas uel ditior amator, uel eius dominus.  
          heu heu quid uolui misero mihi quomodo eum dicit discedere, quem supra cum eo diximus non fuisse? nam ait “solus 
montibus et siluis”. sed ratione non caret. Epicurei enim dicunt, quod etiam Cicero tractat, geminam esse uoluptatem, unam 
quae percipitur, et alteram imaginariam, scilicet eam quae nascitur 
ex cogitatione. unde ita debemus accipere, hunc usum per cogitationem illa imaginaria uoluptate, qua et cernere et adloqui uidebatur absentem. sed postquam obiurgatione sua in naturalem prudentiam est reuersus, caruit utique illa imaginaria uoluptate, ubi 
nunc sibi se offuisse dicit per hanc ratiocinationem 'rusticus es, 
Corydon: nec munera curat Alexis, nec, si muneribus certes, concedat Iollas.' floribus austrum quo facilius arescunt. 
          fontibus apros qui fontes puros caenosos efficiunt. 
          quem fugis ab d. iterum per phantasiam quasi ad praesentem loquitur. et quasi ille dixisset 'siluas', hic infert 'habitarunt di quoque siluas Dardaniusque Paris', etiam is habitauit siluas, qui de dearum pulchritudine iudicauit. 
          pallas quas c. a. i. colat ideo dea arcium Minerua dicitur, quod de capite Iouis nata est: sed quia dea est artium et 
ingenii, ideo ista finguntur: nihil enim excellentius est ingenio, 
quippe quo reguntur uniuersa. 
          torua leaena lupum s. Theocriti sunt isti uersus. et bene se reuocat ad rusticas comparationes, paene enim 
fuerat lapsus dicendo 'Pallas quas condidit arces'. 'leaena' autem 
dictum est sicut dracaena. et quod ait 'torua leaena lupum sequitur' uerum est: nam necesse est ut ueniente lupo aduentus agnoscatur leonis. 
          te corydon o alexi 'don o a' antibacchius est; sed 'o' 
breuis fit, quia uocalis uocalem sequitur: sic Homerus ??????? 
???? ??????.  
trahit sua quemque uoluptas notatur ab criticis, quod 
hanc sententiam dederit rustico supra bucolici carminis legem aut 
possibilitatem. 
          aratra iugo referunt s. i. Horatius “uidere fessos 
uomerem inuersum boues collo trahentes languido”. et hoc 
uult dicere: omnia excepto amore finiuntur. 
          et sol crescentes d. d. u. uariauit, nam ait supra 
“maioresque cadunt altis de montibus umbrae”. 'duplicat' autem auget: Sallustius “et Marius uictus duplicauerat 
bellum”. 
          me tamen urit amor cum iam calor sit solis exhaustus. 
          quae te dementia cepit id est cur amoribus uacas, cum 
multa sint, quae debeas in agro perficere? 
          semiputata tibi f. u. i. ulmo est plus est, quam si inputata diceret; tolerabilius enim est non incipere aliquid, quam 
incepta deserere: hinc est illud in primo “mene incepto desistere uictam?” item in georgicis “atque opere in 
medio defixa reliquit aratra”. sane geminam arguit neglegentiam, et quod semiputata uitis est, et quod frondosa ulmus; nam 
utrumque obest: unde est in georgicis “bis uitibus ingruit umbra”. et aut simpliciter intellegimus hunc locum, ut 
suam arguat neglegentiam: aut certe illud est: non mirum, me 
esse dementem, qui habeo uites semiputatas. nam in sacris dicitur, quod corripiatur furore qui sacrificauerit de uino, quod est de 
uitibus inputatis. 
          quin tu quin immo. hortantis est. quorum indiget 
usus id est quae rusticus usus requirit. sane et 'eget illa re' dicimus, ut “eget ille senatu”, et 'eget illius rei': unde est 'indiget' 
nam et hoc utroque iungitur casui.  
          detexere multum texere, finire, perficere; nam modo 'de' 
non minuentis est, sed augentis. 
          inuenies alium si te hic f. a. alium Alexin, id est 
alium puerum formosum, qui te minime spernat. et uolunt quidam, hoc loco allegoriam esse antiquam in Augustum, ut intellegamus, inuenies alium imperatorem, si te Augustus contemnit pro 
agris rogantem. sed melius simpliciter accipimus hunc locum: nam 
nihil habet, quod possit ad Caesarem trahi. illud uero paulo post 
paene aperte dicetur in Augustum Caesarem “quoniam 
Fors omnia uersat”. 
                    ECLOGA TERTIA. 
          dic mihi damoeta transiit in eclogam plenam iurgii et 
conuiciorum pastoralium: qui enim bucolica scribit, curare debet 
ante omnia, ne similes sibi sint eclogae. quod etiam Uergilius 
fecit: nam prima habet unius otium et alterius, qui de suo agro 
pellitur, conquestionem; secunda amantem exprimit rusticum; haec 
uero lites habet et altercationem. unde etiam dramatico charactere 

scripta est; nam nusquam poeta loquitur, sed introductae tantum 
personae. nouimus autem tres characteres hos esse dicendi: unum, 
in quo tantum poeta loquitur, ut est in tribus libris georgicorum; 
alium dramaticum, in quo nusquam poeta loquitur, ut est in comoediis et tragoediis; tertium, mixtum, ut est in Aeneide: nam et 
poeta illic et introductae personae loquuntur. hos autem omnes 
characteres in bucolico esse conuenit carmine, sicut liber etiam  
iste demonstrat. nam habet in quo tantum poeta loquitur, ut 
“Sicelides musae, paulo maiora canamus”; habet mixtum, 
ut “extremum hunc, Arethusa, mihi concede laborem” 
—nam etiam Gallum illic inducit loquentem—; habet dramaticum, 
ut in prima ecloga, item in hac, quam miro ordine, ex rebus communibus ueniente, composuit: habet enim in ipso quasi primo occursu lites et iurgia; inde quaeritur iudex, quo praesente habent 
conflictum et disceptationem; sequitur inde sententia, quae uniuersa 
concludit. cuium pecus ab amaritudine coepit; nam dicendo 
'cuium pecus' ostendit eum esse mercennarium. 'cuium' autem antique ait, uitans homoeoteleuton, ne diceret 'cuius pecus', quod 
modo trium est generum. antiqui dicebant sicut 'meus mea meum', 
sic 'cuius cuia cuium': Terentius “quid? uirgo cuia est?” 
          non, uerum aegonis amare etiam hic, riualis eius pecora 
esse, dicit, ut et diuitias illius ostendat, et dicat duras esse huius 
partes, si quidem riualis eius, traditis ouibus, solus amicae communis amoribus uacet. mihi tradidit meae fidei commisit et 
credidit. 
          neaeram amicam communem suam et Menalcae. 
          dum fouet dum amplectitur. praeferat illa ueretur 
ac si diceret, ideo timet ab illa discedere, quia scit me praeferri, 
si ipse discesserit. 
          bis mulget in hora quod bis per totum diem debet in 
ouibus fecundis fieri: nam pro laude in georgicis posuit,  
bis ad diem mulgeri oues, dicens “quod surgente die mulsere 
horisque diurnis, nocte premunt; quod iam tenebris et 
sole cadente, sub lucem exportant calathis”. quid autem sit 
'bis mulget in hora' ipse dicit, 'et sucus pecori et lac subducitur 
agnis'. 
          parcius melius hic distinguitur: licet possit dici etiam 
'parcius ista'. sensus autem est: noli ualde haec obicere, tamen 
scias uiris fortibus obiciendas rapinas: ipse enim ait in uiiii. 
“conuectare iuuat praedas et uiuere rapto”. 
          nouimus et qui te subaudis 'corruperint', quod suppressit 
uerecunde, licet Theocritus aperte ipsam turpitudinem ponat et exprimat. transuersa tuentibus hircis hircos, id est capros, 
libidinosa constat esse animalia: unde Horatius “libidinosus immolabitur caper et agna Tempestatibus”. quod etiam Plinius 
Secundus dicit “hirci si casu aliquo coeuntes uident, adeo indignantur, ut in eos paene impetum faciant”. hinc est 'transuersa tuentibus hircis', id est uestram turpitudinem indignantibus. 
alii hoc inprobant et legunt 'hirquis'—hirqui autem sunt oculorum anguli secundum Suetonium Tranquillum in uitiis corporalibus—, 
ut sit sensus: nouimus, qui te corruperint, hirquis transuersa tuentibus, ut sit hypallage pro 'oculis in hirquos retortis', quam rem 
solet libido perficere: unde Iuuenalis “oculosque in 
fine trementes”, Persius “patranti fractus ocello”. 
          sed faciles nymphae risere ideo, inquit, indulserunt 
nymphae, quia mites sunt et exorabiles: sic in georgicis 
“et faciles uenerare napaeas”. sacello id est in loco sacro; 
nam diminutiue dictum est.  
          tunc  credo et rustice et naturaliter respondet: non enim 
ante purgat obiecta, sed alia obicit. ita enim irati facere consuerunt, cum aut non potuerint aut noluerint obiecta dissoluere. 
          mala falce qua tu male uteris. et dictum est ex affectu 
utentis, sicut “inutile ferrum cingitur”. in hoc autem maximum 
nefas est quod ait 'uites nouellas', quia uetulae et cum utilitate 
inciduntur. fuerat autem capitale supplicium arbores alienas incidere. et 'arbustum' quidam locum, in quo arbores sunt, uolunt 
accipere, sicut salictum. 
          arcum et calamos nam habent arma pastores, ut in 
georgicis docuit “armaque Amyclaeumque canem 
Cressasque pharetras”. 
          peruerse menalca aut conuerse ad turpitudinem: aut 
intellegamus fuisse quendam Menalcam nobilem, ut istum peruersum Menalcam dixerit illius comparatione: sic Sallustius “saeuus 
iste Romulus”. 
          aliqua aliquatenus, aliqua ratione. 
          quid domini faciant a. c. t. fures plerumque personae 
suis nominibus exprimuntur, plerumque etiam per officia designantur, ut si dicas 'philosophus', nomen ipsum ponis, si autem uelis 
dicere 'sapientiae operam dans', personam exprimes per officium, 
sicut hoc loco fecit: nam pro seruo furem posuit; furta enim specialiter seruorum sunt: sic Plautus de seruo “homo es trium litterarum”, id est fur. 
          non ego te uidi manifesti eum furti arguit dicendo 'uidi'. 
          excipere dolo capere, ut “excipit incautum”. latrante lycisca lycisci sunt, ut etiam Plinius dicit, canes nati ex 
lupis et canibus, cum inter se forte misceantur. 
          post carecta l. loca caricis plena. carix autem herba 
est acuta et durissima, sparto similis: alibi “et carice pastus 
acuta”. sane hoc loco superfluam uolunt esse allegoriam, dicentes 
rem nusquam lectam de Uergilio. aiunt enim hoc: Uarus, tragoediarum scriptor, habuit uxorem litteratissimam, cum qua Uergilius 
adulterium solebat admittere, cui etiam dedit scriptam tragoediam, 
quam illa marito dedit tamquam ab se scriptam. hanc recitauit Uarus pro sua: quam rem dicit Uergilius per allegoriam; nam tragoediae praemium caper fuerat: Horatius “carmine qui tragico 
uilem certauit ob hircum”. sed melius simpliciter accipimus: 
refutandae enim sunt allegoriae in bucolico carmine, nisi cum, ut 
supra diximus, ex aliqua agrorum perditorum necessitate descendunt. 
          meus caper mihi debitus merito uictoriae. 
          reddere posse n. scilicet ne suo iudicio uideretur esse 
superatus. 
          cantando tu illum imperitus peritum. cera iuncta 
fuit supra “Pan primus calamos cera coniungere 
plures instituit”. 
          in triuiis consuetudo enim fuerat ut per triuia et quadriuia ulularent et flebile quiddam in honore Dianae canerent rustici ad reddendam Cereris imitationem, quae raptam Proserpinam 
in triuiis clamore requirebat. nouimus autem eandem esse Proserpinam, quam Dianam: sic in Aeneide “nocturnisque 
Hecate triuiis ululata per urbes”.  
          miserum carmen triste, flebile, quale canunt stipulae, et 
quod congruit ad imitationem matris orbatae. 
          uis ergo inter nos aut nostri comparatione: aut, quod 
melius est, nullo iudice praesente; postea enim ex inprouiso Palaemon adueniet. uicissim experiamur id est amoebaeo carmine. 
amoebaeum autem est, quotiens qui canunt, et aequali numero uersuum utuntur, et ita se habet ipsa responsio, ut aut maius aut 
contrarium aliquid dicant, sicut sequentia indicabunt. 
          ego hanc uitulam subdistingue, ut ita intellegamus: ne 
eam uilem existimes. 
          bis uenit ad mulctram binos alit ubere fetus ut 
eam laudare et ex fetu et ex aetate uideatur. male enim quidam 
quaestionem mouent, dicentes, uitulam paruam esse nec congruere 
ut eam iam enixam esse dicamus, sed debere nos iuuencam subaudire, ut sit: ego hanc iuuencam pono, uitulam ne forte recuses. 
nam et uitula ab uiridiore aetate dicta est, sicut uirgo, et paulo 
post ipse dicturus est “si ad uitulam spectas, nihil est 
quod pocula laudes”, item “et uitula tu dignus et hic”: 
unde iuuencam subaudire non possumus, sed secundum superiorem 
sensum intellegamus. uitula enim est nomen aetatis, non quod 
tantum ante partum iuuencae possideant. mulctram et feminino 
genere dicimus 'haec mulctra' et neutro 'hoc mulctrare', unde est 
in georgicis “implebunt mulctraria uaccae”. alii faciunt discretionem, ut sit 'mulctra' tempus quo mulgentur animalia, 
'mulctrare' uas in quod mulgentur. 
          depono in sponsione colloco, sequestro. 
          de grege non ausim q. d. t. supra enim eum aliena 
pascere dixit animalia, ut “dic mihi Damoeta, cuium pecus?” 
          iniusta nouerca epitheton generale nouercarum.  
          bisque die n. a. pecus et cum uadit ad pascua et cum 
inde reuertitur. alter et haedos male quidam priuignum accipiunt: 'alter' enim de duobus dicimus, non de tribus. unde 'alter' 
de nouerca intellegamus, nec nos moueat, quod 'alter' dixit de femina: nam et in subauditione ponuntur ea quae non possumus dicere, et scimus, quia quotiens haec duo genera iunguntur, femininum 
non praeponderat. 
          insanire libet quoniam tibi uel sub sponsione contendere, uel, quod melius est, carmina componere: nam insani dicuntur poetae. 
          diuini opus alcimedontis laus ab artifice: Cicero “Polycliti esse dicebant”. pocula autem fagina quasi rem maximam. 
          quibus torno facilis Donatus sic legit: legitur tamen 
et 'torno facili' ad excludenda duo epitheta, quod est in latinitate 
uitiosum, si sit 'lenta facilis uitis'. 
          corymbos uuas hederarum. 
          conon dux fuit, cuius nomen dicit, quia in omnium ore 
uersatur: nam philosophi tacet, quod non facile potest ad rusticum 
peruenire. et bene ea dicit philosophi, quae ad rusticum pertinent, 
ut 'tempora quae messor, quae curuus arator haberet'. 
          radio id est uirga philosophorum, qua geometrae lineas 
indicant. inuenta autem est haec ars tempore, quo Nilus plus 
aequo crescens confudit terminos possessionum: ad quos innouandos 
adhibiti sunt philosophi, qui lineis diuiserunt agros. inde geometria dicitur, cum non tantum terrae, sed et maris et caeli et  
aeris spatia metiri consueuerit. significat autem aut Aratum aut 
Ptolomaeum aut Eudoxum. 
          necdum illis labra admoui hypallage est—pocula enim 
labris adhibemus—, ut “dare classibus austros”. et tantam in eis 
dicit uenerationem, ut necdum illis usus fuerit. 
          idem alcimedon irrisio est, facta iteratione uerborum. 
et mire omnia in uituperationem trahit, quae ille laudauit. et 
nobis fecit ac si diceret: putas te solum habere pocula? cui enim 
Alcimedon non fecit? tu pro reuerentia ea non tangis, ego ideo, 
quia uilia esse existimo. 
          molli acantho quia ille dixerat 'lenta uitis'. 
          siluasque sequentes non secutas, sed quasi adhuc sequentes. 
          numquam hodie effugies ac si diceret: excusationes, ne 
contendas, requiris, non quia uilia aestimas pocula. ueniam descendam. 
          audiat haec tantum subaudis 'aliquis'. 'tantum' autem 
ideo, quia suspicatur eum uictum non posse cedere, qui ita etiam 
ante certamen est contumax. uel qui quasi requirentis est, cum 
subito Palaemon adueniat. alii distingunt 'uel qui uenit'. bene 
autem dubitat, ne eum ipse inmisisse uideatur et sit credibile, quod 
ad eius iudicet gratiam. hoc etiam Damoetas sentiens dicit 'nec 
quemquam fugio', id est consentio etiam ad editicium iudicem: editicius autem est iudex quem una pars eligit.  
          uicine palaemon beniuolum reddit ex uicinitatis commemoratione: Terentius “uel uirtus me tua uel uicinitas, quod 
ego in propinqua parte amicitiae puto”. 
          nunc omnis ager nunc omnis parturit arbos ipse alibi 
“parturit almus ager”. sane bene subdidit 'nunc frondent siluae' 
referens ad arbores steriles: nam 'parturiunt' de pomiferis dicimus. 
uult autem tempus exprimere, quo et deliciae sunt in agris et rustici minus laborant, ut sit duplex ad cantilenam inuitatio. 
          menalca alternis dicetis quia quasi iratus fuerat, quod 
Damoetae prior locus dabatur, ait 'alternis dicetis': in amoebaeo 
enim carmine difficilior pars respondentis est, qui non pro suo arbitrio aliquid dicit, sed aut maiorem aut contrariam format responsionem, ut diximus supra. camenae musae, quibus ab 
cantu nomen est inditum. 
          ab ioue principium musae uel musae meae ab Ioue est 
principium: uel o musae, sumamus ab Ioue principium. est autem 
Arati, qui ait ??? ???? ????????? ??? ???????' ?????? ????? ???????. iouis omnia plena Lucanus “Iuppiter est 
quodcumque uides, quodcumque moueris”, ipse alibi “spiritus 
intus alit, totamque infusa per artus mens agitat molem”: 
ipse enim est spiritus, sine quo nihil mouetur aut regitur. 
          colit terras amat: ceterum superior colitur, non colit 
inferiorem: sic alibi “unam posthabita coluisse Samo”, id est 
amasse. nec mirum si rusticus sumpsit ab Ioue principium, quem 
amare terras constat et habere carminum curam. 
          et me phoebus amat aut simile est quod dicit, quia unicuique deus, quem colit, summus uidetur, ut “summe deum,  
sancti custos Soractis Apollo”, ut Apollinem exaequauerit Ioui: 
aut certe ordo sit talis 'me et Phoebus amat', ut et plus dicat, 
nec Ioui uideatur Apollinem comparare. 
          sua munera ipsi grata, id est laurus et hyacinthus. nam 
scimus et Daphnen, Ladonis fluminis Arcadiae filiam, dilectam ab 
Apolline et Terrae miseratione in laurum conuersam, et Hyacinthum 
amatum tam ab Borea quam ab Apolline: qui cum magis Apollinis 
amore laetaretur, dum exercetur disco, ab irato Borea eodem disco 
est interemptus et mutatus in florem nominis sui. 
          ante uideri antequam lateat: Horatius “nunc et latentis proditor intimo gratus puellae risus ab angulo”. 
          offert ultro iste plus dicit lege amoebaei carminis. 
          delia nostris Deliam alii amicam priorem uolunt, alii 
Dianam, quae est ab Delo et est canibus nota, per quos uenamur, 
quasi dea uenationis. nam si ad amicam referas, hoc dicit: sic ad 
me frequenter Amyntas uenit, ut canibus meis notior sit, quam 
amica Delia. 
          parta praeparata. meae ueneri meae amicae. 
          aeriae aerii coloris. congessere nidificauere. 
          aurea mala decem misi plus dicit: nam cum ille dixisset 
se esse missurum, iste se iam misisse confirmat. 'aurea' autem 
aurei coloris. et uolunt quidam hoc loco allegoriam esse ad Augustum de decem eclogis: quod superfluum est: quae enim necessitas 
hoc loco allegoriae? 
          diuum referatis ad a. ita, inquit, mecum dulce locuta 
est Galatea, ut deorum auditu eius digna sint uerba. 
          animo non spernis id est libentissime habes. et est litotes figura, sicut “munera nec sperno”. et multi hunc locum 
allegoricos accipiunt, ut uideatur Augusto dicere: quid prodest quia 
me diligis, si ad capiendos hostes pergens in otio me relinquis? 
dicitur enim Uergilius sequi uoluisse Augustum contra Antonium 
ad Actiaca bella properantem. amynta uocatiuus graecus est.  
et sciendum, graeca nomina in 'as' exeuntia, siue crescant siue 
non crescant in genetiuo, uocatiuum in 'a' mittere, ut 'Aeneas 
Aeneae o Aenea, Pallas Pallantis o Palla', ut “non haec, o Palla, 
dederas promissa parenti”. 
          retia seruo quae res in uenatione minus possidet uoluptatis. 
          phyllida mitte mihi amicam communem causa natalis 
diei, in cuius tantum sacrificio licebat uoluptatibus operam dare; 
nam in aliis sacrificiis erat castitatis obseruatio: quod etiam sequentia indicant, ubi dicit 'cum faciam uitula frugibus', id est cum 
pro frugibus sacrificare coepero, tu tantum uenito. sane 'natalis' 
apud maiores plenum fuit, licet posteritas 'natalis dies' coeperit: 
nam cum Horatius dixerit “natalis grate numeras”, Iuuenalis ait 
“natali, Coruine, die mihi dulcior haec lux”. 
          cum faciam uitula pro frugibus ipse uenito cum sacrificauero. et figurate 'faciam uitula' ait, ut 'faciam ture', 'faciam 
agna': Horatius “seu poscat agna siue malit haedo”. dicitur 
autem hoc sacrificium ambaruale, quod arua ambiat uictima: hinc 
ipse in georgicis “terque nouas circum felix eat hostia 
fruges”: sicut amburbale uel amburbium dicitur sacrificium, quod 
urbem circuit et ambit uictima. 
          uale uale inquit iolla hic pastor aut habuit duo nomina, nam supra eum Menalcam dixit: aut certe Iollam eum quasi 
pastorem optimum appellauit ab quodam pastore nobilissimo, sicut 
uirum fortem plerumque Achillem, adulterum Parim uocamus. sane 
'longum uale' ita ait, ut “toruum clamat”: pro aduerbio nomen 
posuit. 'uale uale inquit' 'le' corripit sequens uocalis, ut 
“te Corydon o Alexi”.  
          triste tristis res. 
          dulce dulcis res. satis segetibus. depulsis ab lacte 
prohibitis, ut “depulsos ab lacte domi quae clauderet 
agnos”. 
          pollio amat nostram quamuis sit r. m. blanditur iam 
Pollioni patrono, quem et tragoediarum et historiarum scriptorem 
Horatius fuisse testatur: nam in secundo carminum dicit de historiis “periculosae plenum opus aleae tractas et incedis 
per ignes suppositos cineri doloso”, item paulo post “paulum seuerae musa tragoediae desit theatris”. quem carmen 
suum, licet rusticum, tamen amare confirmat. 
          pierides uitulam l. p. u. uel pascite eius armenta, quia 
legit hoc carmen: uel uitulam ei nutrite pro praemio. sane alii 
legunt 'Polio', ut prima producatur, alii 'Pollio'. 
          noua carmina magna, miranda. pascite taurum hic 
auget: nam ille 'uitulam' dixerat. 
          quo te quoque gaudet subaudis uenisse. peruenerat 
autem ad consulatum post triumphum Dalmaticum; nam uicerat 
Salonas, ciuitatem Dalmatiae: Horatius “cui laurus aeternos honores Dalmatico peperit triumpho”. 
          amomum flos est Assyrius, ut Lucanus “uicinae 
messis amomum”. 
          qui bauium non odit pro poena ei contingat, ut diligat 
Maeuium peiorem poetam: nam Maeuius et Bauius pessimi fuerunt  
poetae, inimici tam Horatio quam Uergilio: unde Horatius “mala 
soluta nauis exit alite ferens olentem Maeuium”. 
          mulgeat hircos faciat ea, quae contra naturam sunt. 
          fraga mora, quae in herbis nascuntur: ideo dixit 'humi 

nascentia'. 
          latet anguis in herba allegoria est: nam uidetur hoc 
ad Mantuanos dicere, qui inter milites uersabantur armatos, quos, 
sicut angues, mortem inferre posse, non dubium est. 
          non bene ripae creditur i. a. e. n. u. s. allegoria, ad 
illud quod supra diximus, pertinens, quia post acceptos agros ab 
Arrio centurione paene est interemptus, nisi se praecipitasset in 
fluuium. parcite autem prohibete, seruate. procedere id 
est seruate, ne procedant, ut “gnatis parce tuis”. 
          tityre pascentes a. f. r. c. id est, o Mantua, noli modo 
uelle aliquid agere de repetendis agris: nam ubi oportunum fuerit, 
'ego omnes lauabo', id est purgabo omnes apud Caesarem, cum de 
Actiaco proelio reuersus fuerit. et bene 'in fonte': ipse enim per 
amicos Caesaris agrum meruerat tamquam per riuulos quosdam; 
nunc autem Mantuanis beneficium dicit se ab ipso imperatore meriturum. reice capellas 'reice ca' proceleumaticus est pro dactylo; et sic est positus, ut “genua labant”, item “arietat in 
portas”. 
          cogite oues in ouilia colligite, ut “Tityre coge 
pecus”. praeceperit praeoccupauerit: nam naturale est, ut lac 
augeatur frigore, calore minuatur. 
          uix ossibus haerent uix ossa eorum cohaerent. 
          teneros oculus m. f. a. dicit causam maciei. et per 
transitum, pulchrum se pecus habere, significat, quod meruit fascinari.  
          eris mihi magnus apollo relicto certamine sibi proponunt aenigmata. bene autem ait 'eris mihi Apollo', quia in rebus 
incertis sola opus est diuinatione. 
          tris pateat caeli spatium non amplius ulnas ulna 
proprie est spatium, in quantum utraque tenditur manus—dicta 
ulna ??? ??? ??????, id est ab brachiis, unde et ?????????? dicitur—, licet Suetonius ulnam cubitum uelit esse tantummodo. sane 
haec quaestio uaria est: nam alii dicunt significare eum sepulchrum 
Caelii, luxuriosi cuiusdam, qui uenditis omnibus rebus et consumptis tantummodo sibi spatium reseruauit, quod sepulchro sufficeret, 
et uoluisse eum errorem facere ex caeli et Caelii similitudine, ut 
sit: dic mihi, ubinam sepultus est Caelius, cuius tribus ulnis continetur sepulchrum? alii uero uolunt puteum significari, qui est in 
Syene, parte Aegypti, quem ad hoc nimiae altitudinis philosophi 
effoderunt, ut probarent locum illum esse solum, quem recto intuitu 
sol inradiaret: nam uiii K. Iu. die, quando in centro suo est sol, 
lumine suo tam ima illius putei, quam summam terram inradiat. 
sed neutrum horum conuenit rustico: unde simpliciter intellegendus 
est cuiuslibet loci puteus, in quem cum quis descenderit, tantum 
caeli conspicit spatium, quantum putei latitudo permiserit. 
          dic quibus in terris i. n. r. n. f. quia soluere non 
potuit, ipse aliam obicit quaestionem. et captiose 'quibus in terris' 
dixit: hyacinthus enim ubique nascitur flos, qui natus primo est 
de Hyacinthi sanguine, postea de Aiacis, sicut etiam Ouidius docet. 
est autem rubrum quasi lilium, designans primam Hyacinthi litteram. 'regum' autem 'nomina' non quoniam ipsi reges fuerunt, 
sed quia regum filii, ut “magnum reginae sed enim miseratus 
amorem”, cum de Ariadne diceret, Pasiphaae reginae filia. sane 
multi uolunt 'nomina regum' pro 'nomen regis' positum, ut sit 
quemadmodum illud in Terentio “non perpeti meretricum contumelias”, cum de una loqueretur: nam flos iste Hyacinthi tantum, 
non et Aiacis nomen retinet. tamen sciendum aenigmata haec, 
sicut fere omnia, carere aperta solutione. 
          phyllida solus habeto amicam communem: quod plus 
est, quam esse Apollinem. nam esse Apollinem inpossibile est, 
quod ille promiserat; hic uero possibilia pollicetur. 
          non hic distinguendum, ut sit sensus: officii iudicis est 
ferre sententiam, non eorum, qui inter se contendunt. unde male 
quidam totum iungunt 'non nostrum inter uos tantas componere 
lites': nam non negat se facturum esse quod faciet; iudicaturus 
enim est, eos esse pares, dicens 'et uitula tu dignus et hic'. 
componere finire, ut “ante diem clauso componet Uesper 
Olympo”, id est finiet. 
          et quisquis amores aut metuet dulces aut experietur amaros et tu et hic digni estis uitula et quicumque similis 
uestri est: nam supra unus dixerat 'triste lupus stabulis, maturis frugibus imbres, arboribus uenti, nobis Amaryllidis irae', item 
alter 'dulce satis umor, depulsis arbutus haedis, lenta salix 
feto pecori, mihi solus Amyntas'. ad cuius amatoris similitudinem 
pertinet 'aut metuet dulces': namque hic Menalcas et amabat et 
metuebat, ne umquam posset amor ille dissolui. contra Damoetas 
amaritudinem amoris expertus fuerat ex amicae Amaryllidis iracundia. 'metuet dulces' timebit pro dulcibus, ne eos amittat. 
          sat prata biberunt aut intellegimus hunc exisse, ut  
iuberet pueris suis ut arua inrigarent, quod illis cantantibus factum 
est, et re uera dicit 'riuos claudite': aut certe allegoricos hoc dicit: 
iam cantare desinite, satiati enim audiendo sumus. 
                    ECLOGA QUARTA. 
          sicelides musae p. m. c. Asinius Pollio, ductor Germanici 
exercitus, cum post captam Salonam, Dalmatiae ciuitatem, primo 
meruisset lauream, post etiam consulatum adeptus fuisset, eodem 
anno suscepit filium, quem ab capta ciuitate Saloninum uocauit, cui 
nunc Uergilius genethliacon dicit. quem constat natum risisse statim: quod parentibus omen est infelicitatis: nam ipsum puerum inter 
ipsa primordia perisse manifestum est. 'Sicelides' autem graecum 
est—nam latine Sicilienses facit—, id est Theocritiae: nam Theocritus Syracusanus fuit, quem in hoc opere Uergilius imitatur, ut 
diximus supra. paulo maiora canamus bene 'paulo': nam licet 
haec ecloga discedat ab bucolico carmine, tamen inserit ei aliqua 
apta operi: ergo non 'maiora', sed 'paulo maiora'. 

          myricae uirgulta sunt humillima et sterilia, quod uulgo tamaricium dicitur. 
          si canimus siluas siluae sint c. d. id est misceatur illis honos, ut dignae sint consule, id est filio consulis Asinii Pollionis. 
          ultima cymaei u. i. c. a. Sibyllini, quae Cumana fuit et 
saecula per metalla diuisit, dixit etiam quis quo saeculo imperaret, 
et Solem ultimum, id est decimum uoluit: nouimus autem eundem 
esse Apollinem, unde dicit 'tuus iam regnat Apollo'. dixit  
etiam, finitis omnibus saeculis rursus eadem innouari: quam rem 
etiam philosophi hac disputatione colligunt, dicentes, completo 
magno anno omnia sidera in ortus suos redire et ferri rursus eodem motu. quod si est idem siderum motus, necesse est ut omnia 
quae fuerunt habeant iterationem: uniuersa enim ex astrorum motu 
pendere manifestum est. hoc secutus Uergilius dicit reuerti aurea 
saecula et iterari omnia quae fuerunt. 
          ab integro uel denuo, uel ab initio: Cato de suo consulatu 
“omnia ab integro paranda erant”. saeclorum synaeresis pro 
'saeculorum'. et saeculum quidam centum annorum definiunt, quidam 
centum decem: Horatius “certus undenos decies per annos”. 
          redit et uirgo Iustitia, quae Erigone fuit, filia Themidis, 
cum inter homines uersaretur, propter eorum scelera terras reliquit: 
quam ideo uirginem dicunt, quod sit incorrupta iustitia. et permiscet 
laudes tam pueri, quam Pollionis, quam Augusti: nam felicitas temporum ad imperatoris pertinet laudem. saturnia regna aurea 
saecula, quia Saturnus aureo saeculo regnasse dicitur. 
          iam noua progenies caelo d. a. ut uideantur homines 
non ex mortalibus nati, sed ex numinibus, et quasi ex caelo lapsi. 
et hinc conicit fore aurea saecula, quod Augustus imperat, uel 
quod talis natus est puer, uel quod consul est Pollio, unde est 
“te consule inibit”. 
          quo deest 'nascente'; nam hoc dicit: faue ei Lucina, cuius 
ortus saecula inmutabit, aureis scilicet ferrea. 
          casta faue lucina modo Lucinam Dianam accipimus: sic 
Horatius “siue te Lucinam probas uocari, seu te penitus”
. Terentius Iunonem Lucinam dicit, ut “Iuno Lucina, fer  
opem, s. m. o.”: tamen ambae unum sunt. sane hic Dianam Lucinam non inmerito designat; prior enim genita parturienti matri Apollinem tulisse auxilium dicitur. Nigidius de diis lib. iu. “quidam deos 
et eorum genera temporibus et aetatibus dispescunt, inter 
quos et Orpheus primum regnum Saturni, deinde Iouis, tunc  
Neptuni, inde Plutonis; nonnulli etiam, ut magi, aiunt, 
Apollinis fore regnum: in quo uidendum est, ne ardorem, 
siue illa ecpyrosis appellanda est, dicant”. quidam hoc loco 
'casta faue Lucina, tuus iam regnat Apollo' Octauiam sororem Augusti 
significari adfirmant ipsumque Augustum Apollinem. tuus iam 
regnat apollo ultimum saeculum ostendit, quod Sibylla Solis 
esse memorauit. et tangit Augustum, cui simulacrum factum est 
cum Apollinis cunctis insignibus. 
          inibit inchoabit, exordium accipiet, aureum scilicet saeculum. et ideo 'inibit', non 'iniit', quia consul designatus erat. quidam 
Saloninum Pollionis filium accipiunt, alii Asinium Gallum, fratrem 
Salonini, qui prius natus est Pollione consule designato. Asconius Pedianus ab Gallo audisse se refert, hanc eclogam in honorem eius factam. 
          incipient m. p. m. illud tangit, quod Iulius et Augustus 
menses in honorem Caesaris et Augusti acceperunt nomina: nam 
antea quintilis et sextilis dicti sunt. et hoc etiam trahit ad argumentum aurei saeculi. possumus et 'magni' pulchri accipere, id est 
aurei saeculi. 
          te duce uel Auguste, uel Pollio, uel Salonine. 'duce', 
id est auctore. sceleris uestigia n. bene nullum uult esse 
praesentium temporum uitium, sed reliquias dicit esse superioris 
aetatis. sic in georgicis cum laudaret Augustum et carpsisset tempora, dicens “uicinae ruptis inter se legibus urbes 
arma ferunt, saeuit toto Mars inprobus orbe”, intulit “fertur  
equis auriga neque audit currus habenas”, ut ostenderet tantas esse reliquias praeteritorum malorum, ut ne ab optimo quidem 
rectore sedari posse uiderentur. uestigia autem scelerum dicit bella 
ciuilia, quae gessit Augustus contra Antonium apud Mutinam, contra 
L. Antonium autem, fratrem Antonii, apud Perusiam; contra Sextum Pompeium, filium Pompei, in freto Siciliensi; contra Brutum 
et Cassium in Thessalia; contra Antonium et Cleopatram in Epiro 
apud Actium promuntorium iuxta Leucaten. 
          irrita ad nihilum deducta uestigia; et non dicit 'iam irrita soluent terras formidine', sed 'fient irrita et soluent terras timore'. perpetua autem est longa. 
          ille deum u. a. sicut supra, artificiose laudem confundit, 
ut possit esse communis: nam ad quemuis potest referri 'ille', uel 
ad Augustum, uel ad Saloninum. 
          illis deest 'ab', est 'ab illis'. 
          pacatumque reget patriis u. o. uel Augustus Caesaris, 
uel Saloninus Pollionis uirtute pacatum orbem tenebit. et mira 
laus utriusque est, et eius qui pacauit, et qui pacatum tuetur. uel 
certe 'patriis'    . 
          at tibi prima puer n. m. c. rhetorice digesta laudatio: 
non enim inprouide in principio uniuersa consumpsit, sed paulatim 
fecit laudem cum aetate procedere. munuscula bene in rebus 
minoris aetatis usus est diminutione. et 'nullo cultu', id est inarata 
edet sua sponte nata. 
          errantes hederas p. c. b. t. passim uagantes: unde antiqui lyrici dixerunt flexipedes hederas, quod hac atque illac uagantur. mire autem puerum laudat ex ipsis muneribus: nam hederae 
indicant futurum poetam, ut “pastores hedera crescentem ornate poetam”. baccar uero herba est quae fascinum pellit, 

ut “baccare frontem cingite, ne uati noceat mala 
lingua futuro”: per quod pulchrum indicat puerum. 
          ridenti acantho laeto, suaui, iucundo, fulgenti, ut “ridet 
argento domus”: uel quod hians et patens nascitur. et est herba, 
quae in Aegypto nascitur. colocasia hanc herbam uideri uult in 
honorem Augusti creuisse: quae Romae post deuictam ab eo Aegyptum 
innotuit. et dicendo 'fundet' abundantiam floris ostendit. 
          ipsae lacte d. referent quid enim est aptius infantibus 
lacte? et magna laus in hoc est quod ait 'ipsae referent', id est 
sua sponte. 
          nec magnos m. a. leones bona usus est moderatione, dicens: erunt quidem magni leones, sed minime armentis nocebunt. 
          blandos iucundos, ut puero. cunabula lectuli, in quibus infantes iacere consuerunt: uel loca, in quibus nascuntur, quasi 
cynabula: nam ????? est graece niti. 
          et fallax herba ueneni non cicutam dicit, quae omnibus nota est, sed illam Sardoam, quae apiastri similis homines decipit: uel aconita ut “nec miseros fallunt aconita legentes”. 
ordo autem est herba ueneni †alia qui. 'fallax' ergo aut fallens uidentes, aut fallentis ueneni. 
          assyrium ullgo n. a. amomum herba est suauissimi  
odoris, quae tantum in Assyria nascitur. uulgo passim, omnibus locis. 
          heroum laudes et facta p. epexegesis si sit, melior 
sensus est: quae erunt heroum laudes, tui parentis uirtutes. et bono 
ordine primo poetas, deinde historicos, deinde philosophos legendos dicit. 
          iam legere id est cum coeperis imbui studiis liberalibus. 
quae sit p. c. u. accessu enim aetatis quanta sit uirtus agnoscitur 
et cuius gloriae. 
          molli fertili. 
          incultisque r. p. s. u. id est ubique erit uua. 
          et durae q. s. r. m. id est quae hodie roscida, olim quercus 
sudabunt. 
          suberunt erunt, sed latenter. et bene 'priscae fraudis' 
ad suorum temporum excusationem, sicut diximus supra. aut 
fraudem pro sollertia posuit. 
          quae temptare thetin r. q. c. m. o. ab sequentibus ostendit praecedentia, quae uitauit quasi laudi incongrua: nam per nauigationem ostendit fore auaritiam, quae homines nauigare compellit; per muros bella significat; per agriculturam famis ostendit 
timorem. 
          alter erit tunc  tiphys uel re uera Tiphys, uel qualis Tiphys, Argonautarum gubernator. sane specialia pro generalibus ponit: nam per Tiphyn quemcumque gubernatorem accipimus, per 
Argo quamcumque nauem, per Troiam quamcumque ciuitatem, per 
Achillem quemcumque uirum fortem. uidetur tamen locus hic dictus 
per apocatastasin, id est per omnium rerum reuolubilitatem, ex siderum ratione uenientem, ut diximus supra. sane fabula de 
hoc gubernatore talis est: Pelias cum accepisset responsum ab Apolline, 
fore ut ab eo priuaretur regno et uita, qui altero pede nudo ei sacrificanti occurrisset, forte uidit Iasonem nudo pede uenisse, qui dum Iunonem, transmutatam in anuis speciem, credens mortalem, petentem per  
uadum fluminis transferret, alteram ex caligis in limo amiserat. igitur 
Pelias, metuens ex responsis fata, iussit eum Colchos proficisci ad petendam auream pellem arietis, qui Phrixum et Hellen Colchos pertulerat. qui fabricata naui, quam ab Argo fabricatore Argo appellauit, 
contractaque iuuentute Graeciae, Tiphyn habuit gubernatorem. sane 
quidam Argo ab celeritate dictam uolunt, unde uerso in latinum uerbo, 
argutos celeres dici. socii uero Iasonis Minyae appellati sunt uel ab 
agro huius nominis Colchorum, uel quod multi ex quadam Minya nati 
Iasoni se coniunxerint, uel quod Minya Iasoni materna auia fuerit. 
qui autem cum Iasone profecti sint, apud eos qui de fabulis scripserunt, plenius inuenitur. 
          heroas heroas quidam ab terra dictos uolunt, quod terra ???? 
dicta sit, unde initio nati creduntur homines, qui nomen ab matre traxerunt. 
          te fecerit aetas 'aetas' hoc loco modum annorum significat, 
ut “aetas Lucinam iustosque pati hymenaeos”, nam subdidit “desinit ante decem, post quattuor incipit annos”; alias pro tempore posita, ut “ueniet lustris labentibus aetas”. 
          cedet et ipse mari uector necessario, siquidem 'omnis 
feret omnia tellus': nauigatio enim ex mercimonii ratione descendit. 
sane 'uector' tam is qui uehitur, quam qui uehit, dicitur, id est et 
nauta et mercator. mutabit merces quia antiqui res rebus mutabant. 
          discet mentiri lana colores cum enim tinguitur, mentitur alienum colorem. 
          ipse sed in pratis a. i. s. r. m. i. c. m. u. l. hoc in honorem uel laudem Augusti refert. traditur enim in libris Etruscorum, 
si hoc animal miro et insolito colore fuerit infectum, omnium rerum 
felicitatem imperatori portendi. 'ipse' autem quod addidit, non uacat: 
nam sunt quaedam pronomina, quae addita nominibus faciunt dignitatem, ut “ipse modo Aeneas” et “Turnus ego”. sane in Numae legibus cautum est, ut, siquis inprudens occidisset hominem, pro capite 
occisi agnatis eius in cautione offerret arietem. ergo hic bene uidetur 
arieti dignitatem dare dicendo 'ipse', qui oblatus homicidam crimine 
homicidii possit exsoluere. iam significat 'modo'. 
          murice coclea similis conchyliis, unde tinguitur purpura. 
mutabit tinguet, inficiet per naturam. luto colore rubicundo. 
et est hypallage pro 'croco luteo'; nam crocum lutei coloris est: 
unde et 'aluta pellis' alba per naturam. 
          sandix herba, de qua sandicinus tinguitur color. 
          talia saecla s. d. c. f. ordo est 'talia saecula currite fusis 
suis parcae dixerunt'. currite uoluite. 
          concordes stabili f. n. p. nam et quod una dixerit, 
duae sequuntur, et fixa sunt statuta fatorum: Horatius “quod semel 
dictum est stabilisque rerum terminus seruet”. 

          iouis incrementum nutrimentum: et est uulgare, quod 
bucolico congruit carmini. sane Iouem merito puerorum dicunt incrementa curare, quia cum pueri togam uirilem sumpserint, ad Capitolium eunt. nam et in uiiii. Ascanius in Numanum intendens 
sagittam, Iouem magis inuocauit “Iuppiter omnipotens, audacibus 
annue coeptis”.  
          nutantem mundum nutat praesentibus malis, laetus est 
bonis futuris: et bene quasi renascentem describit. conuexo curuo, 
inclinato. 
          tractus ab magnitudine dictum accipitur. et bene per haec 
omnia mundum diuisit. 
          o mihi tunc  longae m. p. u. u. utinam possim frui uita 
longissima et habere tantum spiritum, quantus possit sufficere ad 
tuae uirtutis commemorationem. 
          non me carminibus u. nec t. o. genere stili se Orpheo 
uel Lino meliorem fore commemorat: nam non sibi arrogat, sed 
hoc dicit: tanta est materia tuae laudis, ut etiam humile ingenium 
in ea supra omnes possit excellere. 
          lino Linus cum nomen hominis dicimus, 'Li' breuis est: 
Statius “medio Linus intertextus acantho”; cum autem linum 
dicimus, filum significantes, 'li' longa est, cum producatur apud 
Graecos. Linus Apollinis et Psamathes filius, qui theologiam scribit. 
calliopea graeca declinatio. adsint pro 'faueant'. 
          pan etiam redit ad rustica numina: nam satis excesserat 
dicendo Linum poetam, Orphea theologum. arcadia iudice 
quae ei fauet, ubi colitur. 
          risu cognoscere matrem alludit ad id quod factum est. 
et rem naturalem ait: sicut enim maiores se sermone cognoscunt, 
ita infantes parentes risu se indicant agnoscere. ergo hoc dicit: 
incipe parentibus arridere et eis spe ominis boni detrahere sollicitudinem, ut et ipsi tibi arrideant: matri enim decem menses attulerunt longa fastidia. alii 'abstulerint' legunt, ut sit: si riseris,  
abstulerint decem menses matri tuae longa fastidia, quia praegnantes solent fastidia pati. 
          cui non risere parentes n. d. h. m. d. n. d. c. e. sicut 
Uulcano contigit, qui cum deformis esset et Iuno ei minime arrisisset, ab Ioue est praecipitatus in insulam Lemnum. illic nutritus 
a Sintiis, cum Ioui fulmina fabricasset, non est admissus ad epulas 
deorum. postea cum rogaret ut uel Mineruae coniugium sortiretur, 
spretus ab ea est: unde diuinos honores non meruit, ad quos aut 
per conuiuium numinum, aut per coniunctionem uenitur dearum. 
hinc est, quod Iunoni agit in primo Aeolus gratias, quod per 
eius beneficia diuinos honores meruit, ut “tu das epulis accumbere diuum”. alii dicunt, quod cum Uulcanus parentes suos diu quaereret nec inueniret, sedile fecit tale, ut in eo qui sedisset surgere non 
posset. in quo cum adsedisset Iuno nec posset exsurgere, Uulcanus negauit se soluturum omnino, nisi prius parentes suos sibi monstrasset: 
atque ita factum est, ut in deorum numerum reciperetur. sane 'nec 
deus hunc mensa' alii ita intellegunt, quasi tam cito extinctus sit, ut 
nec Ueneri nec Libero potuerit operari. 
                    ECLOGA QUINTA. 
          cur non mopse boni q. c. a. inducuntur duo amici pastores canere ad delectationem: unde et laudant se et sibi inuicem 
cedunt. 'boni' autem docti. et figurate ait 'boni ambo, tu calamos inflare leues, ego dicere uersus'.  
          tu calamos inflare leues ego dicere uersus aut 'calamos 
leues', aut 'leues uersus', id est subtiles; sed melius est 'calamos leues'. 
'boni dicere' autem graecum est ?????? ??????. 'dicere' sane pro 'canere', ut “Dianam tenerae dicite uirgines”: ponitur et pro 'nominare', 
ut “Italiam dixisse ducis de nomine gentem”. 
          hic corylis mixtas i. c. u. ordo est 'cur non Mopse hic 
consedimus inter ulmos mixtas corylis', scilicet ut canamus. sane 
'inter' praepositio quia postposita est, mutauit accentum, sicut 
'circum'. 
          tu maior id est uel natu uel merito. 
          siue sub incertas z. m. u. dicit quidem uerecunde se illi 
obtemperare debere, ostendit tamen quid sibi placeat: nam ex ipsa 
laude antri et ex arborum uituperatione, quarum incertas umbras 
dicit, ostendit suam sententiam esse meliorem. incertae autem 
umbrae sunt et ex solis circuitu et ex mobilitate uentorum; quod 
ipse etiam dicit 'zephyris motantibus umbras'. sane 'succedimus' et 
datiuo et accusatiuo casibus, secutus tam ueterem quam nostram consuetudinem suo more iungit 'siue umbras succedimus siue antro', cum 
alibi secutus tantum antiquos datiuo tantum succedere iunxerit: “ac nostris succede penatibus” et “successitque gemens stabulis”. Sallustius tamen 'succedere' accusatiuo iunxit, sed ubi 'prope' significat: 
“cum murum hostium successisset, poenas dederat”, hoc est cum 
prope murum accessisset. 'succedere' autem idem significat quod et 
'subire', id est penitus intrare. 
          labrusca uitis agrestis, quae quia in terrae marginibus 
nascitur, labrusca dicta est ab labris et extremitatibus terrae; uel 
quod sapore acerbo labra laedat. 
          montibus in n. ac si diceret, in hoc territorio. et tibi 
certat usurpatum est; nam hodie 'certo tecum' dicimus. 
          quid si idem certet ph. s. c. offensus comparatione inferioris hoc dixit, licet non amare Menalcas dixerit 'solus tibi certat Amyntas': quod tamen quia hic aspere accepit, ille paulo post 
curat, dicens “lenta salix quantum pallenti cedit oliuae”. 
          phyllidis ignes Phyllis, Sithonis filia, regina Thracum 
fuit. haec Demophoontem, Thesei filium, regem Atheniensium, redeuntem de Troiano proelio, dilexit et in coniugium suum rogauit. 
ille ait, ante se ordinaturum rem suam et sic ad eius nuptias reuersurum. profectus itaque cum tardaret, Phyllis et amoris impatientia et doloris impulsu, quod se spretam esse credebat, laqueo 
uitam finiuit et conuersa est in arborem amygdalum sine foliis. 
postea reuersus Demophoon, cognita re, eius amplexus est truncum, 

qui uelut sponsi sentiret aduentum, folia emisit: unde etiam ????? 
sunt dicta ab Phyllide, quae antea ?????? dicebantur. sic Ouidius 
in metamorphoseon libris. 
          alconis laudes hic Cretensis sagittarius fuit, comes Herculis, ita peritus, ut ictus eius non falleretur: namque positos supra 
capita hominum anulos traiciebat; capillos spiculis sagittarum rumpebat; sagittas sine ferro, positis ex aduerso gladiorum lancearumue mucronibus, findebat. cuius cum filium draco inuasisset, tanta arte direxit sagittam, ut ea currens in serpentis deficeret uulnere nec 
transiret in filium. merito ergo 'laudes', quia talia fecerat. iurgia codri Codrus dux Atheniensium fuit, qui, orto bello inter Laconas et Athenienses cum respondisset oraculum, illos posse uincere, quorum dux perisset, et hostes scientes ab Codro abstinerent, habitu humili profectus est ad hostium uicina tentoria et illic iurgio 
eos in suam caedem instigauit et ab nullo cognitus fecit locum 
oraculo: nam Athenienses eo proelio uicerunt. 
          cortice fagi ubi enim debuit magis rusticus scribere?  
          modulans alterna secundum rhythmum componens. 'alterna' autem uaria, propter musicam, cuius sonus uarius inuenitur 
ex pedum dissimilitudine. significat autem cantaturum se epicedion 
et epitaphion: nam epicedion est, quod dicitur cadauere nondum 
sepulto, ut “extinctum nymphae crudeli funere Daphnin”; 
epitaphion autem post completam sepulturam dicitur, ut “Daphnis ego in siluis hinc usque ad sidera notus”. 
          lenta salix q. p. c. o. rusticis utitur comparationibus. 
salix autem uilissima est arbor oliuae comparatione. 
          saliunca herbae genus, quam Orcitunicam uulgo uocant. 
          iudicio nostro ac si diceret: quid alii sentiant, uideris. et 
bene satis fecit, in quo reprehensus est, quod Mopso Amyntam comparasset. 
          desine omitte, ut “desine Maenalios”. Sallustius 
“bellum quibus posset condicionibus desineret”. 
          extinctum nymphae c. f. d. f. multi dicunt, simpliciter 
hoc loco defleri Daphnim quendam pastorem, quem mater sua compressa ab Mercurio et enixa abiecit. hunc pastores inuenerunt inter 
lauros et Daphnin uocauerunt: quem Pan musicen docuisse dicitur. 
qui cum et uenationis et musices peritissimus esset, adamatus ab nympha 
est; qui etiam iure iurando adstrictus est, ne cum alia concumberet. 
hic dum boues persequitur, ad regiam peruenit, et ob pulchritudinem 
appetitus, cum regis filia consuetudinem miscuit. hoc cum nympha 
rescisset, luminibus eum orbauit. ille in auxilium patrem Mercurium 
inuocauit: qui eum in caelum eripuit et in eo loco fontem elicuit, qui 
Daphnis uocatur, apud quem quotannis Siculi sacrificant. alii dicunt 
significari per allegoriam C. Iulium Caesarem, qui in senatu ab 
Cassio et Bruto uiginti tribus uulneribus interemptus est: unde et  
'crudeli funere' uolunt dictum. sed si de Gaio Caesare dictum est, multi 
per matrem Uenerem accipiunt, per leones et tigres populos quos subegit, per thiasos sacra quae pontifex instituit, per formosum pecus populum Romanum. alii uolunt Quintilium Uarum significari, cognatum Uergilii, de quo etiam Horatius “ergo Quintilium perpetuus 
sopor urget”. tamen 'crudeli funere' ad quemuis potest referri. 
          uos coryli testes et flumina nymphis bene testimoniis 
utitur in rebus incredibilibus: nam fletum facile dearum persona 
non recipit. et bonis usus est gradibus: fleuerunt nymphae, quibus 
insita est naturaliter pietas; homines, ad quos mortis peruenit dolor; pecudes, quae licet ratione careant, tamen non carent sensu; 
ferae crudelitate gaudentes. quam rem rursus, quia incredibilis 
est, testimonio conprobat, dicens, hoc et montes loquuntur et siluae. quod autem ait 'coryli testes et flumina' usurpatum est; nam 
'testes flumina' non dicimus: quae enim in 'is' exeunt, neutrum in 
'e' mittunt, ut 'agilis agile', sed nec 'hoc teste' nec 'haec testia' 
possumus dicere. unde per definitionem debemus dicere: testes mihi 
sunt; quae res? coryli et flumina: sic Horatius “testis Metaurum 
flumen”, Propertius “testes sunt sidera nobis”. 
          complexa sui c. m. n. lugentum est ut corpori inhaereant. 
          astra crudelia quae accelerauerunt Daphnidis mortem. 
          nulla quadrupes 'hic' et 'haec quadrupes' dicimus, ut 
ipse alibi “saucius at quadrupes nota intra tecta refugit”. 
          montesque feri s. l. hyperbolicos dixit. et notandum, 
quia cum diceret eius apotheosin, econtra laetitiam rebus omnibus 
dat, quas nunc in maerore fuisse memorauit. 
          daphnis et armenias c. s. t. i. hoc aperte ad Caesarem  
pertinet, quem constat primum sacra Liberi patris transtulisse Romam. 'curru' pro 'currui'. 
          thiasos saltationes, choreas Liberi, id est Liberalia. 
          uitis ut arboribus decori est bene, ut pastores, similitudines de rebus agrestibus sumunt. locus Theocriti est. 
          tuis si Romanis, Caesar; si pastoribus, Daphnis. tulerunt pro 'abstulerunt'. 
          pales dea pabulorum, dea pastoralis. apollo hic Apollinem nomium dicit, id est pastoralem: nam Admeto regi pauit armenta. et hoc dicit, nec pabula nascentur, nec pecora. 
          grandia hordea usurpatiue metri causa dixit: nam 'triticum', 'hordeum', 'uinum', 'mel' numeri tantum singularis sunt, 
unde plurali in prosa uti non possumus; 'uina' tamen possumus 
dicere Ciceronis exemplo, qui ait in praetura “uina ceteraque, quae in Asia facile comparantur”. 
          infelix lolium inutile, infecundum. 'steriles' autem auenas secundum situm dixit Italiae: nam in Thracia fructuosae sunt. 
haec autem dicit contingere, ut ostendat terram quoque dolere 
Daphnidis mortem. 
          purpureo narcisso duo homoeoteleuta. et 'purpureo' nunc 

specioso. 
          carduus spinae genus. paliurus herba asperrima et 
spinosa: uel, ut quidam uolunt, spina alba.  
          spargite humum foliis id est implete, ut “spargitur et 
tellus lacrimis, sparguntur et arma”. et dicit ornandum esse 
locum sepulchri ex uoluntate defuncti. inducite fontibus umbras facite nemora circa fontes: et hoc ideo, quia, ut diximus, heroum animae habitant uel in fontibus uel in nemoribus, ut “lucis 
habitamus opacis riparumque toros et prata recentia riuis 
incolimus”. 
          superaddite carmen duos uersus carmen uocauit: nec 
mirum, cum etiam de uno carmen dixerit, ut “et rem carmine 
signo: Aeneas haec de Danais uictoribus arma”. 
          daphnis ego in siluis in siluis notus, et hinc usque ad 
sidera. 
          formosi pecoris c. f. i. si ad Caesarem referas, hoc dicit, 
boni populi optimus imperator. 
          tale tuum carmen laudant se inuicem, ut diximus supra. 
et 'tale' deest 'uidetur' uel aliud quid. 
          quale sopor fessis qualis res, ut “dulce satis 
umor”. 
          nec calamis s. aeq. s. u. m. uidetur allegoria quasi ad 
Theocritum et Uergilium respicere: hinc est 'tu nunc eris alter ab 
illo'. fabula de calamo talis est: ueteres Zephyro uento unam ex horis 
coniugem adsignant, ex qua et Zephyro Carpon filium pulcherrimi 
corporis editum dicunt. quem cum Calamus, Maeandri fluuii filius, 
amaret, ab Carpo mutua uice etiam ipse adamatus est. sed Carpos cum 
in Maeandrum fluuium cadens esset extinctus, Calamus, patrem propter 
hoc scelus auersatus, aufugit rogauitque Iouem, ut finem suis luctibus 
daret sibique mortem praestaret, ut amato post obitum iungeretur. quem 
miseratione Iuppiter ductus in harundinales calamos uerti iussit, qui 
semper circa oras fluminum nasci solent, Carpon uero in fructus rerum 
omnium uertit, ut semper renasceretur.  
          quocumque modo prout possumus. et dicit, se Daphnidis 
dicturum apotheosin, ut 'Daphninque tuum tollemus ad astra'. 
'tuum' quem tu diligis. 'tollemus ad astra' quia apotheosin eius 
dicturus est. 
          tali munere si amicum laudaueris. 
          puer ipse modo Daphnin intellegimus: nam Caesar non 
puer occisus est, sed maioris aetatis. 
          iam pridem stimichon l. c. n. ac si diceret, scio esse 
optima, quae dicturus es; frustra ea uerbis extenuas: quia ille supra 
uerecunde dixerat 'quocumque modo tibi nostra uicissim'. quidam 
per Stimichonem Maecenatem accipiunt; nonnulli Stimichonem patrem 
Theocriti dicunt. 
          candidus id est deus, unde contra nigros mortuos dicimus. significat etiam benignos et bonos, sicut contra malos nigros 
dicimus: Horatius “hic niger est, hunc tu Romane caueto”. saepe 
tamen candidum pro pulchro ponit, ut “candida Dido” et “candida 
Maia”. insuetum miratur l. o. quasi nouus deus. et quibusdam 
uidetur per allegoriam Caesarem dicere, qui primus diuinos honores 
meruit et diuus appellatus est. 
          sub pedibusque u. n. e. s. d. meritum eius ostendit, qui 
summos circulos et caeli secreta conscendit. et quidam 'sub pedibus' 
secundum physicos dictum uolunt, qui tradunt sidera, id est planetas, 
in aethere ferri, qui intra caelum est: nam nubes uicinas esse terris 
nullus ignorat. 
          ergo alacris siluas omnia tenet uoluptas, quae superius 
occupauerat maeror, ut “ipsa Pales agros atque ipse reliquit Apollo”. antiqui autem 'ergo' pro 'merito' dicebant, sicut hic 
accipitur: Plautus in Persa “satin tu usque ualuisti? haud 
probe. ergo edepol palles”, item in Milite “hicine Achilles est, inquit mihi: immo eius frater, inquam, est. ergo mecastor pulcher”. 
          tenet id est habet, moratur, amplectitur. 
          nec retia ceruis ulla d. m. adeo placet simplicitas 
Daphnidi, ut etiam ille dolus, qui uoluptati antea fuerat, conquiescat, scilicet uenationis. et est hyperbole. 
          intonsi siluosi, incaedui. 
          deus deus ille menalca hoc consonant: deus, deus est 
Daphnis, quasi uox siluarum sit. et multi sic distingunt 'ipsa arbusta 
sonant deus' et subiungunt 'deus ille Menalca', ut sit sensus: si enim 
rupes et arbusta deum dicunt, deus est, o Menalca. 
          sis bonus o felixque tuis pastoribus, si Daphnin accipimus; si Caesarem, bene ait 'tuis': suis enim percussoribus nocentissimus fuerat: nam Augustus, eius filius, omnes est persecutus. 
'felix' autem propitius, ut “sis felix nostrumque leues, quaecumque, laborem”, item econtra Iuno “quae potui infelix”, id 
est irata: deos enim uel felices uel infelices ex rebus, quas praestant, uocamus. 
          en quattuor aras ecce duas tibi daphni duas altaria phoebo feci, inquit, aras quattuor: tibi, o Daphni, do duas, 
et duas aras Apollini, quae sint altaria. nouimus enim, aras et 
diis esse superis et inferis consecratas, altaria uero esse supernorum tantum deorum, quae ab altitudine constant esse nominata: 
quae nunc dat Apollini, quasi deo; Daphnidi uero aras ponit: nam 
licet eum dixerit deum, tamen mortalem fuisse manifestum est. 
sane quaeritur, cur duo altaria Apollini se positurum dicat, cum  
constet supernos deos impari gaudere numero, infernos uero pari, 
ut “numero deus impare gaudet”, quod etiam pontificales indicant libri. sed constat secundum Porphyrii librum, quem 
Solem appellauit, triplicem esse Apollinis potestatem, et eundem 
esse Solem apud superos, Liberum patrem in terris, Apollinem 
apud inferos. unde etiam tria insignia circa eius simulacrum uidemus: lyram, quae nobis caelestis harmoniae imaginem monstrat; 
grypem, quae eum etiam terrenum numen ostendit; sagittas, quibus 
infernus deus et noxius indicatur, unde etiam Apollo dictus est 
??? ??? ?????????. hinc est quod et Homerus eundem tam pestilentiae dicit quam salutis auctorem, et Horatius ait “condito mitis placidusque telo supplices audi pueros, Apollo”: unde 

Uergilius, rationis huius peritus, per altaria supernum numen 
ostendit, per parem numerum infernam indicat potestatem. Uarro 
diis superis altaria, terrestribus aras, inferis focos dicari adfirmat. alii 
'altaria' eminentia ararum et ipsa libamina, ut “paterisque altaria 
libant”. 
          nouo uel recenti, uel primo tempore lactis incipiente expressum. bina duo. quot annis singulis quibusque annis. 
          duo uetuste dixit, ut 'ambo': “nam saepe senex 
spe carminis ambo luserat”: nam hodie hoc significatu 'duos' et 
'ambos' dicimus. pinguis oliui quod Graeci ????????? dicunt. et 
'oliui' et 'olei', nam et 'olea' et 'oliua' dicitur. 
          hilarans participium est ab eo quod est 'hilaro'. sane 
sciendum, nomen unde uenit, id est 'hilarus' uel 'hilaris', ab graeco 
descendere; nam ?????? facit. 
          ante focum si frigus erit s. m. i. u. non frigori calorem 
opposuit, sed messem, quae est tempore caloris. 
          uina nouum fundam calathis ordo est: uina fundam calathis, id est calicibus, quae uina sint nouum nectar, id est magna 
dulcedo. ariusia autem Chia, ab promuntorio Chii insulae Ariusio. 
uel illud 'uina Ariusia, nouum nectar, calathis fundam'. alii nouum 
mustum intellegunt, uel merum, quale numquam habuerit, ut 
“Pollio et ipse facit noua carmina”. 
          lyctius aegon Cretensis, ut “Lyctius Idomeneus”. 
          saltantes satyros imitabitur alphesiboeus pastor quidam. sane ut in religionibus saltaretur, haec ratio est, quod nullam maiores nostri partem corporis esse uoluerunt, quae non sentiret religionem: nam cantus ad animum, saltatio ad mobilitatem 
pertinet corporis. 
          et cum lustrabimus agros sic supra “cum faciam uitulam pro frugibus”. 'lustrare' hic circuire: dicit enim 
ambaruale sacrificium. 
          dum iuga montis aper sicut in “freta dum fluuii current”, id est semper: et futurum et praeteritum significat. 
          ut baccho cererique haec enim duo sunt numina, quae 
et rustici maxime colunt et quorum munera communia sunt mortalibus cunctis: sic in georgicis “uestro si munere tellus 
Chaoniam pingui glandem mutauit arista”. 
          damnabis tu quoque uotis id est cum deus praestare 
aliqua hominibus coeperis, obnoxios tibi eos facies ad uota soluenda, quae ante quam soluantur, obligatos et quasi damnatos homines retinent. 
          reddam pro carmine dona ille eum supra tantum laudauerat, hic et laudat et de munere etiam cogitat. 
          nam neque tantum quaedam per comparationem laudata maiorem emphasin habent, si negatio actiua ab parte orationis incipiat, ut 
“non sic aggeribus ruptis cum spumeus amnis exit”, et “nec sic  
immissis aurigae undantia lora”. sibilus hic sibilus res ipsa: 
nam “sibila ora” participialiter dictum est pro 'sibilantia'. 
          hac te nos fragili donabimus a. c. bene anticipat et 
offert munus, quod ille se facturum esse promiserat. cicuta fistula, ut “septem conpacta cicutis”. et fistulae qualitatem 
per principia eclogarum ostendit, ut 'haec nos, formosum Corydon ardebat Alexin'. 
          sume pedum uirga incurua, unde retinentur pecudum pedes. 
          non tulit antigenes e. e. t. d. amari aut pastorem 
quendam pulcherrimum dicit; aut choraulam significat, quem legimus admodum ab Uergilio fuisse dilectum. 'non tulit' autem non 
impetrauit. 'amari' pro 'qui amaretur'. 
          formosum paribus nodis pari et aequali tunc ore nodorum. 
et honeste locutus est, formosum nodis uel aere, ut si dicas 'pulcher est equus sella, pulcher frenis'. formosum p. n. et ab arte 
et ab natura laudauit: 'paribus nodis' id est natura formosum; 'atque 
aere' hoc est pulchrum aere artificium. 
                    ECLOGA SEXTA. 
          prima syracosio character mixtus; nam et poeta praefatur et 
cantare Silenus inducitur. syracosio quia Theocritum praecipue 
sequitur, quamuis multi alii bucolica scripserint. ludere uersu ut 
ipse ait “carmina qui lusi pastorum”. prima syracosio dignata est l. u. nostra Romana, inquit, musa non erubuit se 
siluis ante committere, id est imitari Theocritum Syracusanum et 
bucolica scribere. 'Syracosio' autem graece ait: nam latine 'Syracusanus' dicimus. 'nostra', id est Romana, ut “tu quoque litoribus nostris”. et 'dignata est' sic dixit, quasi ex loco superiore. 
ostendit ergo se primum post Theocritum bucolica scripsisse. 
          siluas habitare sicut “atque humiles habitare 
casas”. thalia musa scilicet. et graece ait: nam latine 'Thalea' 
debuit dicere, sicut ???????? Cytherea; sed propter euphoniam 
contempsit ius regulae et ideo in graecitate permansit. 
          cum canerem reges et proelia cum canere uellem. et 
significat aut Aeneidem aut gesta regum Albanorum, quae coepta 
omisit nominum asperitate deterritus. alii Scyllam eum scribere 
coepisse dicunt, in quo libro Nisi et Minois, regis Cretensium, bellum 
describebat; alii de bellis ciuilibus dicunt; alii de tragoedia Thyestis. 
cynthius Apollo ab Cyntho monte Deli, in quo natus est. aurem 
uellit id est mouit: alibi “postesque ab cardine uellit”. 'aurem' 
autem ideo, quia memoriae consecrate est, ut frons Genio, digiti 
Mineruae, genua Misericordiae. 
          pingues figurate 'pingues pascere', id est pascere ut pinguescant. 
          deductum dicere carmen tenue: translatio ab lana, quae 
deducitur in tenuitatem. deductum carmen id est bucolicum. sane 
'cum canerem reges et proelia' et 'deductum dicere carmen' quidam 
uolunt hoc significasse Uergilium, se quidem altiorem de bellis et regibus ante bucolicum carmen elegisse materiam, sed considerata aetatis 
et ingenii qualitate mutasse consilium et arripuisse opus mollius, quatenus uires suas leuiora praeludendo ad altiora narranda praepararet. 
          nunc ego ordo est 'nunc ego agrestem tenui meditabor 

harundine musam', id est carmen rusticum scribam. namque 
super tibi erunt superabundabunt tibi, inquit, o Uare, qui ambiant tua facta describere. hic autem Uarus Germanos uicerat et 
exinde maximam fuerat et gloriam et pecuniam consecutus: per 
quem Uergilius meruerat plurima. alii Uarum eum dicunt, qui in 
Germania cum tribus legionibus interiit, amissis signis, quae postea 
Germanicus, filius Drusi    Am fugatoque Asinio Pollione, ab Augusto  
Alfenum Uarum legatum substitutum, qui transpadanae prouinciae et 
agris diuidendis praeesset: qui curauit ne ager, qui Uergilio restitutus 
fuerat, ab ueteranis auferretur. 
          tristia condere bella epitheton bellorum perpetuum. 
condere conponere, ut ex contrario “incondita”. 
          non iniussa cano uel ab Apolline, uel ab Augusto, uel ab 
Maecenate, ut te “sine nil altum mens inchoat”. et hoc ideo, quia 
dixerat 'aurem uellit'. haec quoque uidelicet uilia, sicut Theocriti. et hoc dicit: si quis, licet rustica, legere fuerit ista dignatus, 
tuas tamen in his laudes inueniet; nam per myricas et nemora bucolica significat. 
          nec phoebo g. u. est nec enim pagina ulla Apollini est 
gratior, quam quae Uari nomen gestat in titulo: quod ideo dicit, 
quia hanc eclogam constat in honorem Uari esse praescriptam. 
dicitur autem ingenti fauore ab Uergilio esse recitata, adeo ut, cum 
eam postea Cytheris meretrix cantasset in theatro, quam in fine 
Lycoridem uocat, stupefactus Cicero, cuius esset, requireret. et cum 
eum tandem aliquando uidisset, dixisse dicitur et ad suam et ad 
illius laudem “magnae spes altera Romae”: quod iste postea ad 
Ascanium transtulit, sicut commentatores loquuntur. 
          pergite pierides hortatur musas ad referenda ea, quae 
Silenus cantauerat pueris: nam uult exequi sectam Epicuream, quam 
didicerant tam Uergilius quam Uarus docente Sirone. et quasi sub 
persona Sileni Sironem inducit loquentem, Chromin autem et Mnasylon se et Uarum uult accipi. quibus ideo coniungit puellam, ut 
ostendat plenam sectam Epicuream, quae nihil sine uoluptate uult 
esse perfectum. sane hoc de Sileno non dicitur fictum ab Uergilio, sed 
a Theopompo translatum. is enim apprehensum Silenum ab Midae regis pastoribus dicit, crapula madentem et ex ea soporatum; illos dolo  
adgressos dormientem uinxisse; postea uinculis sponte labentibus liberatum de rebus naturalibus et antiquis Midae interroganti disputauisse. 
quem alii Mercurii filium, alii Panos et nymphae, alii ex guttis cruoris Caeli natum esse dixerunt. chromis et mnasylus isti pueri 
satyri sunt. 
          pueri nonnulli 'pueri' non absurde putant dictum, quia Sileni priusquam senescant, satyri sunt. utrum ergo aetate pueros, an 
ut ministros et familiares solemus communiter pueros uocare? 
          inflatum uenas figurate locutus est. ut semper bene 
addidit, id est consuetudine uini, non interdum temulentum esse. 
iaccho autem uino, ab Libero patre, qui etiam Iacchus uocatur: 
nam Bacchus ab bacchatione, id est insania, dictus, unde et comites eius 
bacchae: alii ab Bacche nympha, quae cum Brome sorore sua eum nutrierat in monte Nysa, ab Nysa nutrice. 
          serta procul modo 'prope', id est iuxta: nam ideo intulit 'tantum capiti delapsa', ut ostenderet non longius prouolutam 
coronam, ut est “procul aerea ramo dependet galea”. 
          attrita ansa frequenti scilicet potu. pendebat manibus non emissum significat. 
          adgressi ordo est, Chromis et Mnasylus adgressi Silenum; 
nam luserat ambo spe carminis. et 'spe' pollicitatione. item alius ordo 
'adgressi spe carminis iniciunt ipsis ex uincula sertis'. carminis 
ambo uetuste, ut alibi “uerum ubi ductores acie reuocaueris ambo” 
et “eminus ambo Imbrasidas”, ut “craterasque duo statuam”, cum hodie sub eadem significatione 'ambos' et 'duos' dicamus. 
          ipsis ex ex ipsis, ut “transtra per et remos”, id est per 
transtra. 
          timidis aut timentibus; nam timidus est qui semper timet, 
timens uero qui ad tempus formidat ex causa: aut re uera 'timidis', quia pueris per aetatem naturaliter timor est insitus. et timentibus ne, dum uincula inicerent, expergefieret. uidenti pro 'uigilanti'. 
          sanguineis frontem moris et t. p. multi ob hoc dictum putant, quod robeus color deorum sit: unde et triumphantes facie miniata, 
et in Capitolio Iuppiter in quadrigis miniatus. et bene 'pingit', non 
'inquinat'; nam iam uigilantem dixerat. sane fabula de moro talis est: 
Pyramus et Thisbe fuere ut forma pares, ita amore coniuncti: quos 
uicinos paries diuidebat, cuius rima praestabat colloquium. cum amor 
creuisset ad cupiditatem, placuit ut utrique noctu extra domos procederent locumque coeundi statuerent ad arborem, quae ante erat albis fructuosa pomis. et cum prior uenisset Thisbe ad locum, uidit leam. dum 
mortem fugit, uestem reliquit. in qua ueste fera exercuit iram suam 
cruorisque ferae alicuius paulo ante occisae reliquit uestigia in pallio 
puellae. qua ueste uisa Pyramus cruentata, ratus interfectam esse 
Thisben, ob amorum ardorem se interfecit. quem praegressa ex latebra 
ut uidit Thisbe exanimem, amplexa eius corpus se interfecit. ex quorum cruore dicitur arbor infecta: nam quae ante gerebat poma alba, 
nunc sanguinea. 
          ridens irridens. quo ad quam rem. 
          soluite me pueri quia putauerant eum corona alligari posse. 
satis est potuisse uideri soluite me; sufficit enim, quia potui 
a uobis, qui estis homines, uideri: quod ideo dicit, quia hemithei 
cum uolunt tantum uidentur, ut fauni, nymphae, Silenus. potest 
et aliter intellegi: soluite me; sufficit enim, quod talis uobis uisus 
sum, ut etiam ligari possim. 
          huic aliud mercedis erit nymphae minatur stuprum latenter: quod uerecunde dixit Uergilius. haec autem omnia de Sileno 
a Theopompo in eo libro, qui Thaumasia appellatur, conscripta sunt. 
ipse ad commendationem addidit. 
          in numerum ludere id est saltare ad modum rhythmi 
et cantilenae: uel ad certam modulationem. faunos fauni ab effatione dicti, quod uoces de sacris reddebant: quod in septimo Aeneidis 
plene habes. 
          ludere id est illo cantante. motare cacumina montium 
uel arborum, quibus hoc genus saltationis adsignat. motare cacumina quasi hoc genus saltationis uult esse in arboribus, cacuminum 
motum. 
          parnasia rupes mons Thessaliae, Apollini consecratus. 
          rhodope et ismarus montes Thraciae, in quibus Orpheus 
consueuerat canere. et hoc dicit: non tantum isti montes gaudent 
cantante Apolline uel Orpheo, quantum cantante Sileno laetatus 
est mundus: namque etiam paulo post dicturus est “et inuito 
processit Uesper Olympo”. 
          namque canebat uti magnum per inane coacta semina 
uariae sunt philosophorum opiniones de rerum origine: nam alii 
dicunt omnia ex igne procreari, ut Anaxagoras; alii ex umore, ut 
Thales Milesius, unde est “Oceanumque patrem”; alii ex quattuor 
elementis, ut Empedocles, secundum quem ait Lucretius 
“ex imbri, terra atque anima nascuntur et igni”. Epicurei 
uero, quos nunc sequitur, nihil horum comprobant, sed dicunt duo 
esse rerum principia, corpus et inane: omne enim quod est, aut 
continet aut continetur. et corpus uolunt esse atomos, id est quasdam minutissimas partes, quae ?????, id est sectionem, non recipiunt, unde et atomi dictae sunt: quas Lucretius minutiores dixit 
esse illis corpusculis, quae in infusis per fenestram radiis solis uidemus; dicit enim illas nec uisum posse recipere. inane uero dicunt spatium, in quo sunt atomi. de his itaque duobus principiis 
uolunt quattuor ista procreari, ignem, aerem, aquam, terram, et ex 
his cetera, ut illa duo elementa, atomi et inane, sint, haec uero 
quattuor syntheta, id est composita ex illis duobus, praestent originem aliis omnibus rebus. hac autem ratione comprobatur, ex 
atomis et inani omnia esse, quod nihil est in rerum natura, quod  
non et corpus habeat, et quia recipit sectionem, indicet etiam inanitatem. ergo 'uti magnum per inane coacta semina' canebat, 
inquit, mundi principium, id est quemadmodum coactae et collectae 
atomi per magnum inane fuissent origo ignis, aeris, terrarum et 
maris; nam 'semina' atomos dicit. dicimus autem 'haec atomus' 
et 'hae atomi'. 
          animaeque id est aeris, unde etiam uenti sunt. 
          et liquidi simul ignis puri, id est aetheris, quem Cicero 
“ignitum liquorem” dicit; Lucretius “deuolet in terram 
liquidi color aureus ignis”. ut his exordia ex seminibus, hoc 
est atomis. primis pro 'principiis': quae enim Graeci ????????, nos 
principia appellamus. 
          omnia et ipse tener m. c. o. ante orbis et sic omnia 
quae in orbe sunt: nam mutato ordine ait primo omnia et sic orbis. tener id est recens factus. concreuerit collectus et informatus sit. 
          tunc  durare solum et discludere nerea ponto canebat etiam quemadmodum se durare coeperit solum et mixtam sibi 
ante aquam sua contractione discludere. sane 'solum' si nominatiuus 
est, 'durare' absolute accipiemus, et omnia quae infra dicuntur ad solum referentur; si accusatiuus, ad mundi orbem 
cuncta pertinebunt. 
          et rerum paulatim sumere formas canebat etiam, quemadmodum terra rerum sumpserit formam. 
          iamque n. t. s. l. s. canebat, quemadmodum post haec 
stupeant terrae solis ortum. alii 'terrae' ad homines referunt, pro 
'qui in terra sunt'. 
          altius atque cadant s. n. i. quemadmodum cadant imbres 
nubibus in altum leuatis: naturale enim est, ut nubes cum coeperint soli esse uicinae, eius calore soluantur in pluuias: unde et in  
georgicis ait de signis serenitatis “at nebulae magis ima 
petunt”. bonum sane secutus est ordinem, ut post solis et pluuiarum commemorationem diceret, ortas siluas et animalia cuncta 
procreata. 
          animalia animantia, ?? ??????. 
          hinc lapides pyrrhae i. quaestio est hoc loco: nam relictis prudentibus rebus de mundi origine, subito ad fabulas transitum fecit. sed dicimus, aut exprimere eum uoluisse sectam Epicuream, quae rebus seriis semper inserit uoluptates; aut fabulis 
plenis admirationis puerorum corda mulceri: nam fabulae causa delectationis inuentae sunt, ut ipse etiam in georgicis docet dicens 
“cetera quae uacuas tenuissent carmina mentes”. 
sane fabula talis est: Iuppiter cum perosum haberet propter feritatem 
gigantum genus humanum, scilicet quod ex illorum sanguine editi erant 
mortales, diluuio inundauit terras omnesque homines necauit, exceptis 
Pyrrha et Deucalione, qui in monte Atho liberati sunt. sed hi ex responso Themidis saxis post tergum iactis genus hominum reparauerunt, 
et Pyrrha quidem reparauit feminas, Deucalio mares. alii dicunt Iouem 
Lycaonem, quod ei filium suum apposuisset epulandum, ipsum quidem 
fulmine peremisse, fecisse uero diluuium, quo homines perirent, exceptis 
Pyrrha, Epimethei filia, et Deucalione, Promethei filio, qui Parnasi 
montis altitudine defensi ab diluuio sunt et hominum genus, ut supra 
dictum est, reparauerunt. sunt qui dicant non ex illis lapidibus homines factos, sed quia iacuissent sentibus atque fruticibus tecti, lapidibus 
excitatos. quod autem dicit 'regna Saturnia', fabularum ordinem 
uertit: nam quo tempore Saturnus regnauit, in terris non fuit diluuium, sed sub Ogyge, rege Thebanorum. secundum autem diluuium fuit sub Deucalione et Pyrrha. sane sciendum, et per diluuium et per ecpyrosin significari temporum mutationem. alii 'Saturnia regna' pro Iouis accipiunt, cuius regno diluuium factum uolunt, 

sub Deucalione et Pyrrha, non aureo saeculo, quo Saturnus regnauit. 
          caucaseasque refert u. f. p. et hic fabulae ordinem 
uertit, quae talis est: Prometheus, Iapeti et Clymenes filius, post 
factos ab se homines dicitur auxilio Mineruae caelum ascendisse et 
adhibita facula ad rotam Solis ignem furatus, quem hominibus indicauit. ob quam causam irati dii duo mala inmiserunt terris, mulieres et morbos, sicut et Sappho et Hesiodus memorant. quod 
tangit etiam Horatius dicens “post ignem aetheria domo subductum macies et noua febrium terris incubuit cohors”. 
ipsum etiam Prometheum per Mercurium in monte Caucaso religauerunt ad saxum, et adhibita est aquila, quae eius cor exederet. 
haec autem omnia non sine ratione finguntur: nam Prometheus uir 
prudentissimus fuit, unde etiam Prometheus dictus est ??? ??? 
??????????, id est ab prouidentia. hic primus astrologiam Assyriis 
indicauit, quam residens in monte altissimo Caucaso, nimia cura et 
sollicitudine deprehenderat. hic autem mons positus est circa Assyrios, uicinus paene sideribus, unde etiam maiora astra demonstrat 
et diligenter eorum ortus occasusque significat. dicitur autem 
aquila cor eius exedere, quod ????????? est sollicitudo, qua ille 
adfectus siderum omnes deprehenderat motus. et hoc quia per 
prudentiam fecit, duce Mercurio, qui prudentiae et rationis deus  
est, ad saxum dicitur esse religatus. deprehendit praeterea rationem fulminum eliciendorum et hominibus indicauit, unde caelestem 
ignem dicitur esse furatus. nam quadam arte ab eodem monstrata 
supernus ignis eliciebatur, qui mortalibus profuit, donec eo bene 
usi sunt: nam postea malo hominum usu in perniciem eorum uersus est, sicut in Liuio lectum est de Tullo Hostilio, qui 
eo igni exustus est cum omnibus suis; Numa uero Pompilius impune eo usus est tantum in sacris deorum. hinc est, quod igne 
rapto ab iratis numinibus morbi hominibus dicuntur inmissi. ergo 
secundum fabulam hysterologia est: nam prius fuit, ut Prometheus crimen admitteret, post pateretur supplicia; qui tamen postea, praecepto 
Iouis occisa per Herculem aquila, liberatus est. alii hunc ferula ignem 
de caelo subripuisse ferunt et ideo ab Ioue religatum ad Caucasum et 
uolucri obiectum: quem postea ab ipso Ioue resolutum, quod eum monuisset ab Thetide abstinere, quia de eius semine nasceretur, qui eum 
regno pelleret, sicut ipse Saturnum patrem. cui post sacramentum, quod 
eum numquam se soluturum iurauerat, anulum de ipsis uinculis, clauso 
de monte Caucaso lapide, dedit ad poenae praeteritae indicium. 
          his adiungit hylam Hylas puer, Thiodamantis filius, ob 
speciem Herculi fuit carissimus, quem secutus nauigantem cum Argonautis, in finibus Ioniis iuxta Moesiam apud fontem Caici amnis cum 
aquatum isset, ab nymphis raptus est. his adiungit hylam puerum, comitem Herculis, quem perdidit in finibus Ioniis iuxta Mysiam nec usquam potuit reperire. postea cum esset cognitum, quod 
perisset in fonte, ei statuta sunt sacra, in quibus mos fuerat, ut 
eius nomen clamaretur in montibus: ad quam imitationem nunc 
dicit 'ut litus Hyla Hyla omne sonaret'. per transitum rem ueram 
tetigit; tertio enim ab ephebo puero in monte, comitantibus uniuersis, 
nomen eius clamabatur. postremum autem 'la' breue est ideo, quia 
uocalis uocalem sequitur: nam omnis uocatiuus graecus ab masculino 
ueniens, 'a' terminatus, longus est, ut Aenea, Hyla, Palla. ordo  
tamen est: his adiungit, quomodo Hylam nautae clamassent in fonte 
relictum. 
          fortunatam pasiphaen nota fabula Cretensium reginam, 
Minois uxorem, quae tauri amore flagrauit et enixa Minotaurum 
crimen dementiae suae publicauit. amore quidam pro 'in amore' 
accipiunt. 
          ab uirgo infelix ad hoc pertinet quod ait 'solatur', ut 
quod amat taurum, fortunae magis uideatur esse, quam morum. 
uirgo autem, ut diximus supra, ab uiridiore aetate; nam 
iam mater fuerat Phaedrae, Ariadnes et Androgei. Caluus in Io 
“a uirgo infelix, herbis pasceris amaris”. quidam 'uirgo' non 
quod uirum illo tempore non haberet, sed quia talis ei poena iam uirgini destinata sit, intellegunt, ob iram scilicet Ueneris, quae irata Soli, 
quod se, ut quidam uolunt, Anchisae, ut alii, Marti coniunctam prodidisset, subolem eius inhonestis amoribus subiecit, ut Circen, Medeam, 
Pasiphaen. et hoc dicit, in illa commiserabili dementia feliciores fuisse, 
quae se animalia credebant, quam Pasiphaen, quae cum sciret se hominem, taurum sectabatur. quae te dementia cepit hic obiurgare 
magis quam consolari uidetur. an quia consolantis et hoc officium est, 
ut merentem strictim et obiurget? 
          proetides implerunt f. m. a. Proetides Proeti et Stheneboeae, siue Antiopae secundum Homerum filiae fuerunt, Lysippe, 
Iphinoe, Iphianassa. hae se cum Iunoni in pulchritudine praetulissent—uel, ut quidam uolunt, cum essent antistites, ausae sunt uesti  
eius aurum detractum in usum suum conuertere—, illa irata hunc 
errorem earum inmisit mentibus, ut se putantes uaccas in saltus 
abirent et plerumque mugirent et timerent aratra: quas Melampus, 
Amythaonis filius, pacta mercede ut Iphianassam uxorem cum parte 
regni acciperet, placata Iunone, infecto fonte, ubi solitae erant bibere, 
purgauit et in pristinum sensum reduxit. 
          turpis deest 'earum'. 
          collo timuisset aratrum Terentius “Syre tibi timuit”. 
          leui humana scilicet. 
          ille latus niueum quis eam amare non intellegat. fultus hyacintho apud ueteres unusquisque eo, super quod iacebat, 'fultus' dicebatur: Lucilius in tertio “et puluino fultus”, Uergilius “atque 
harum effultus tergo stratisque iacebat uelleribus”. 

          ilice sub nigra uel umbrosa, uel re uera 'nigra': nam 
talis est. pallentes ruminat herbas reuomit et denuo consumit: “atque iterum pasto pascitur ante cibo”, sic Ouidius. ruminatio autem dicta est ab rumine, eminente gutturis parte, per quam 
demissus cibus ab certis reuocatur animalibus. 'pallentis' autem uel 
aridas, uel quae uentris calore propria uiriditate caruerunt. 
          aliquam in magno sequitur grege 'aliquam' id est uaccam: ac si diceret, habes aliquid spei, siquidem nouit amare, quem 
diligis. notandum autem 'gregem' eum de bubus dixisse, cum proprie armenta dicamus, licet grex sit quorumlibet animalium congregatio: sic Cicero in Philippicis “fudit apothecas”, 
“cecidit greges armentorum”. claudite nymphae melius hoc 
a persona Pasiphaes dictum accipimus, ut dicat Silenus, hoc illam 
aliquando dixisse.  
          claudite saltus scilicet ne latius euagetur eoque possit inuestigari. 
          si qua pro 'si' uel 'si quo modo'. dictaeae Dicte mons 
in Creta, in quo Pasiphae amasse taurum dicitur. 
          errabunda bouis uestigia illud expressit, quod uno 
uerbo Homerus ait ????????? ????, hoc est flexis pedibus incedentes. et est participium prope contra rationem figuratum: 'errabunda' errantia, ut 'ludibundus' ludens: Cicero “omnia ludibundus 
conficiens”. nostris et hic 'nostris', ut Terentius in heautontimorumeno “quomodo minimo periculo id demus adulescentulo”, id est des. 
          ad gortynia bene 'ad Gortynia', nam apud Gnoson imperabat Minos, eius maritus. unde illuc taurum non uult uenire, 
sed ad Gortynam, oppidum Cretae, ubi fuerant aliquando Solis armenta. 
          tunc  c. h. m. mala puellam mala, quibus acceptis ab Uenere, Hippomenes uicit Atalanten, puellam Sciriam, cursu potentem, 
quae multos sponsos superatos occiderat: quod plenius in Aeneidos 
tertio libro memorauimus, ubi etiam de ipsis malis fabula relata est. 
          tunc  phaethontiadas Clymenes et Solis filias, quae dum 
extinctum fratrem flerent, conuersae sunt in arbores: ut hoc loco 
dicit, in alnos, ut in decimo, in populos; ubi etiam plenius 
hanc diximus fabulam. mira autem est canentis laus, ut quasi non 
factam rem cantare, sed ipse eam cantando facere uideatur. sane 
ingeniose hominis mentionem cum re, quae animam non habet, miscuit.  
sorores Phaethontis sucina fleuisse dicuntur. et quidam alnos poetica 
consuetudine pro populis accipiunt. 
          amarae corticis alibi ait “raptus de subere cortex”: 
quod magis sequi debemus, ut masculino utamur. et est epitheton 
naturale. 
          permessi ad flumina gallum Helicon mons est Boeotiae, 
quae et Aonia dicitur. de hoc plurima cadunt flumina, inter quae 
etiam Permessus, iuxta quem dicit ambulantem Gallum ab una 
musa ad ceteras esse deductum et illic esse factum poetam. qui 
elegos scripsit, qui ab triumuiris praepositus fuit ad exigendos pecunias 
ab his municipiis, quorum agri in transpadana regione non diuidebantur. sane Aones originem ab eo loco ducunt, ubi nunc maritima Uenetia est. 
          duxerit perduxerit. una sororum una musarum. 
          uiro Gallo. phoebi chorus id est musae. adsurrexerit honorem praebuerit, ut “Tmolius adsurgit quibus et rex 
ipse Phanaeus”, id est cedit. 
          ut linus Apollinis filius, quem supra memorauit. 
ordo autem est 'haec illi ut Linus dixerit'. diuino carmine id 
est uaticinans, uel qui diuina canebat. pastor quaeritur cur pastor 
dixerit: nisi forte, quod se poeta sub pastoris persona inducit. 
          atque apio apud antiquos in agone erat species coronae de 
apio, sed in Nemeaeo agone, qui in honorem Archemori institutus est. 
et uolunt quidam hoc coronae genus ad indicium mortis electum; aut 
quod humilis herba inmaturum de Archemoro luctum ostendat; aut 
quod supra hanc herbam reptans puer ab serpente extinctus sit. sane in 
eo agone speciatim apio coronantur poetae. 
          calamos pro fistula, ut “nec calamis solum aequiperas”. 
          ascraeo quos ante seni Hesiodo, qui Ascraeus fuerat  
de uico Boeotiae, quem dicuntur musae pascentem pecus, raptum de 
monte Parnaso poetam fecisse munere calamorum. cui etiam bis 
pueritiam de senectute praestitisse dicuntur, ideo ait 'quos ante seni'. 
          grynei nemoris dicatur origo Gryneum nemus est in 
finibus Ioniis, Apollini ab Gryno filio consecratum: uel ab Grynio, 
Moesiae ciuitate, ubi est locus arboribus multis iucundus, gramine floribusque uariis omni tempore uestitus, abundans etiam fontibus. quae 
ciuitas nomen accepit ab Gryno, Eurypyli filio, qui regnauit in Moesia, 
qui aduersus Troianos Graecis auxilium tulit: Eurypylus namque filius 
Telephi, Herculis et Auges filii, ex Astyoche, Laomedontis filia, fuit, 
qui Grynum procreauit. is cum patris occupasset imperium et bello ab 
finitimis temptaretur, Pergamum, Neoptolemi et Andromaches filium, 
ad auxilium de Epiro prouocauit: ab quo defensus, uictor duas urbes 
condidit, unam Pergamum de nomine Pergami, alteram Grynium ex 
responso Apollinis. in hoc nemore Calchantem uites serentem quidam 
augur uicinus praeteriens dixit errare: non enim fas esse nouum uinum 
inde gustare. at is opere absoluto uindemiaque facta cum ad cenam 
uicinos eumque ipsum augurem inuitasset, protulit uinum, et cum diis 
libare in focum uellet, dixit se non solum poturum, sed etiam diis daturum et conuiuis; cui ille eadem, quae ante, respondit. ob hoc deridens eum Calchas adeo ridere coepit, ut repente intercluso spiritu poculum abiceret. Uarro ait, uincla detrahi solita, id est compedes catenasque et alia, qui intrarunt in Apollinis Grynei lucum, et fixa arboribus. in quo luco aliquando Calchas et Mopsus dicuntur de 
peritia diuinandi inter se habuisse certamen: et cum de pomorum 

arboris cuiusdam contenderent numero, stetit gloria Mopso: cuius 
rei dolore Calchas interiit. hoc autem Euphorionis continent carmina, quae Gallus transtulit in sermonem latinum: unde est illud 
in fine, ubi Gallus loquitur “ibo et Chalcidico quae sunt 
mihi condita uersu carmina”; nam Chalcis ciuitas est Euboeae, 
de qua fuerat Euphorion. dicatur laudetur. 
          nequis sit lucus quo se plus i. a. sensus hic est: si tu  
Gryneum laudaueris nemus, in nullo se tantum Apollo iactabit. 
quo se plus iactet in quo plus glorietur. 
          quid loquar aut scyllam nisi quam fama secuta est 
Scyllae duae fuerunt, una Phorci et Creteidos nymphae filia, uirgo 
pulcherrima. quam cum amaret Glaucus, deus marinus, dum ipse 
amaretur ab Circe et eam contemneret, illa irata fontem, in quo se 
Scylla solebat abluere, infecit uenenis: in quem cum descendisset 
puella, media sui parte in feras mutata est. hanc postea Glaucus 
fecit deam marinam, quae classem Ulixis et socios euertisse narratur. quidam Scyllam hanc ab Neptuno amatam dicunt et per Amphitriten, coniugem Neptuni, metuentem paelicis formam, uenenis Circes 
in monstrum marinum esse mutatam. altera uero Scylla fuit Nisi, 
Megarensium regis, filia. contra quos dum, deuictis iam Atheniensibus, pugnaret Minos propter filii Androgei interitum, quem Athenienses et Megarenses dolo necauerant, adamatus ab Scylla est, Nisi 
filia, quae ut hosti posset placere, comam purpuream parenti abscisam ei obtulit, quam Nisus ita habuerat consecratam, ut tamdiu 
regno potiretur, quamdiu illam habuisset intactam. postea et Scylla, 
a Minoe contempta, uel dolore, quod contempta esset, uel quod quasi 
parricida ab Minoe ad puppim religata tracta sit, in auem Cirim conuersa est, et Nisus extinctus deorum miseratione in auis mutatus 
est formam: quae aues hodie, ut ipse in georgicis docet, 
flagrant inter se magna discordia. modo ergo Uergilius aut poetarum more miscuit fabulas et nomen posuit pro nomine, ut diceret 
'Scyllam Nisi' pro 'Phorci'—sicut alibi “domitus Pollucis habenis Cyllarus”, cum Castor equorum domitor fuerit; item “et 
manibus Procne pectus signata cruentis”, cum Philomelae, 
non Procnes, abscisa sit lingua—: aut certe sit hysteroproteron, 
ut quasi utriusque fabulae uideatur facere commemorationem, ut 
intellegamus 'quid loquar Scyllam Nisi, aut quam fama secuta est,  
candida succinctam latrantibus inguina monstris, Dulichias uexasse 
rates': aut certe 'aut' bis accipiamus 'quid loquar aut Scyllam 
Nisi, aut quam fama secuta est', ut est illud in primo “non 
ignara mali miseris succurrere disco”. 
          dulichias uexasse rates Ithacenses, ab monte, uel urbe 
Dulichia in regno Ulixis. 'uexasse rates' autem per tapinosin dictum 
est; nam non uexauit, sed euertit. quod Probus uult hac ratione 
defendere, dicens 'uexasse' uenire ab eo, quod est 'ueho, uecto, 
uexo', ut 'uexasse' sit portasse et sine dubio pro arbitrio suo euertisse. 'uexasse' est enim uis quaedam alieni arbitrii, non enim sui 
potens est, qui uehitur. bene ergo inclinatum uerbum est; nam qui 
fertur et raptatur et huc atque illuc distrahitur 'uexari' proprie dicitur: Cato in oratione de Achaeis “cumque Hannibal terram Italiam laceraret atque uexaret”, Cicero in Uerrinis 
“sed ut ab barbaris praedonibus uexata esset”, item 
“di ablati, fana uexata, direptae urbes reperiuntur”. 
          ab timidos nautas 'timidos nautas' nonnulli pro 'timentes' 
accipiunt. et bene 'a timidos' ex dolentis persona. 
          terei pro 'Terei': nam per synaeresin dictum est, sicut 
supra “furtumque Promethei” pro 'Promethei'. Tereus autem 
rex Thracum fuit, qui cum Atheniensibus tulisset auxilium ac Pandionis, Athenarum regis, filiam, Procnen nomine, duxisset uxorem 
et post aliquantum tempus ab ea rogaretur, ut sibi Philomelam  
sororem suam uidendam accersiret, profectus Athenas dum adducit 
puellam, eam uitiauit in itinere et ei linguam, ne facinus indicaret, 
abscidit, inclusamque in stabulis reliquit, ementitus coniugi eam perisse naufragio. illa tamen rem in ueste suo cruore descriptam misit 
sorori: qua cognita Procne Itym filium interemit et patri epulandum adposuit. alii Tereum finxisse socero dicunt, Procnen uxorem 
mortuam, et petisse Philomelam in matrimonium, et hoc dolore conpulsam Procnen occidisse filium et epulandum patri apposuisse. quas 
cum Tereus agnito scelere insequeretur, omnes in aues mutati sunt: 
Tereus in upupam, Itys in fassam, Procne in hirundinem, Philomela in lusciniam. quidam tamen eas nauibus effugisse periculum et 
ob celeritatem fugae aues appellatas uolunt. 
          philomela dapes atqui hoc Procne fecit; sed aut abutitur 
nomine aut illi inputat, propter quam factum est. et bene auis et 
hominis miscuit mentionem. quae dona pararit quod, satiato Tereo, 
caput et pedes filii uxor intulerit. 
          quo cursu licet uolatum accipere debeamus, tamen 'deserta 
petierit' potest ad hominem referri. 
          sua tecta superuolitauerit hoc ad auem pertinet. 
          meditante canente. 
          eurotas fluuius Laconum, qui audita ab Apolline suas 
edocet lauros, quibus eius plenae sunt ripae. ibi namque templum 
Apollinis est; nam hunc fluuium Hyacinthi causa Apollo dicitur amasse. 
'lauros' uero multi pro uatibus accipiunt. 
          ille Silenus. referunt uel ferunt uel perferunt: quo uerbo 
aliter in sequenti uersu utitur.  
          cogere donec oues stabulis ordo est 'cogere donec oues stabulis Uesper iussit et inuito Olympo processit'. referre recensere. 
          et inuito processit uesper olympo et ex eo quod dies 
inuitus abscessit, et ex eo quod nimio audiendi desiderio Uesper 
exortus est, cantilenae uoluptas ostenditur. est etiam solis laudatio, 

cuius lucis claritas tanta est, ut ea Olympus laetetur. 
                    ECLOGA SEPTIMA. 
          forte sub arguta c. i. d. ecloga haec paene tota Theocriti est: nam et ipsam transtulit et multa ad eam de aliis congessit. 'arguta' autem modo canora, stridula: alibi 'argutum' breue 
significat, ut “argutumque caput”. daphnis diuinum hunc inducit, quippe filium Mercurii, ut diximus supra: nam hinc 
est quod paulo post dicturus est 'caper tibi saluus et haedi', 
quasi diuinus. 
          compulerantque g. compellere proprie est in unum locum 
uel diuersa uel diuersorum animalia cogere: Cicero in Pisonem 
“omni pecore compulso”. 
          florentes aetatibus hoc est aetate florente. arcades 
ambo non re uera Arcades—nam apud Mantuam res agitur—, 
sed sic periti, ut eos Arcades putares: nam et paulo post dicturus 
est “soli cantare periti Arcades”. 
          et cantare pares et r. p. hoc est qui possent et continuum carmen dicere—nam hoc est cantare, ut “extinctum nymphae crudeli funere Daphnim”, uel “candidus insuetum miratur lumen Olympi“—et amoebaeum referre, ut “et me Phoebus amat, Phoebo sua semper 
apud me munera sunt lauri”. 'cantare' autem 'parati' pro parati 
ut cantarent et responderent: uel 'pares parati' quasi pariter parati. 
          huc mihi d. scilicet circa eam partem, in qua Daphnis sedebat. teneras defendo ab frigore myrtos uarie hic locus 
exponitur. nam alii simpliciter accipiunt: dum myrtos tego et 
tueor, ne eas frigus exurat. alii, qui aestatis illud fuisse asserunt 
tempus, dicunt: 'defendo ab frigore' tego contra frigus futurum. 
alii dicunt: 'dum defendo', id est dum mihi ad defensaculum praeparo 'myrtos ab frigore', id est quae sunt sine frigoribus; solent 
enim pastores uindicare sibi loca aliqua propter frigus futurum. 
          uir gregis abusiue; nam tantum hominum est: sic alibi 
“quem legere uirum”, item Horatius “et olentis uxores mariti”. 
acyrologia est. 
          ades alii pro imperatiuo accipiunt, cuius pronuntiatio similis 
est indicatiuo: Terentius “ades dum; paucis te uolo”. caper tibi 
saluus et haedi aut quia in capro est spes haedorum: aut intellegimus istum etiam haedos perdidisse, sed nescire, quod tamen 
ille quasi diuinus indicat. potest tamen etiam scire, sed leuius 
damnum maioris contemplatione contemnere. 
          et siquid cessare potes si potes tibi uel breue otium 
persuadere: nam loquitur ad hominem amantem laboris. 
          huc ipsi potum uenient per p. iuuenci 'ipsi' id est 
sponte sua, et intellegimus istum praeter capellarum gregem iuuencos habuisse peculiares: aut certe 'ipsi' referamus ad haedos et 
caprum, ut 'per prata Iuuenci' fluminis intellegamus Uenetiam, 
quae est haud longe ab Mincio, cuius est delicias commemoraturus. alii 
dicunt loca ipsa 'prata Iuuenci' appellari.  
          praetexit praetegit, ut “non tamen Anna nouis praetexere funera sacris”. 
          eque sacra et ex sacra, ut “aque chao densos diuum 
numerabat amores”, id est et ab chao. 'sacra' autem 'quercus' 
aut ipsam quam uult intellegit, aut uniuersum genus, quod et Iouis et 
olim fatidica. examina apium scilicet. 
          neque ego alcippen nec phyllida h. has duas intellegamus amicas esse cantantum; nam hoc dicit: nec Alcippen habebam, ut ille, ne Phyllida, ut alter: aut ut plerique putant, nomen 
uilicae. 
          clauderet agnos ergo uarium pecus habuit. 
          certamen erat corydon cum thyrside figurate locutus 
est, magnum certamen ille cum illo, ac si dicas, magna contentio 
est cum Cicerone Uergilius. et uidetur nominatiuum pro genetiuo posuisse; nam 'Corydonis' facit. 
          posthabui postposui. mea seria necessitatem capri inquirendi uel haedorum. ludo cantilenae, ut “ipsum ludere quae uellem calamo permisit agresti”. 
          alternis igitur c. u. hoc est quod ait supra “et respondere parati”. 
          alternos musae meminisse uolebant si 'uolebant', sensus est, musae utriusque meminerant, ut “amant alterna 
camenae”. sed multi 'uolebam' legunt, ut sit sensus: optabam, o 
musae, meminisse alternos, id est omnia quae dixerunt tenere; nam 
et in fine dicturus est “haec memini”. 
          referebat amoebaei carminis lege, ut diximus supra. 
          nymphae noster amor libethrides ab fonte Boeotiae Libethro uel ab Libethro poeta, qui primus harmoniam tradidit et aram 
musis consecrauit. alii Libethron locum, in quo Hesiodus natus est,  
alii templum Libethridum musarum dicunt, quod ab Piero, Apollinis 
filio, consecratum est. nymphae noster a. libethrides Libethros fons est, ubi coluntur musae, et sic ait 'Libethrides', ac si 
diceret Hippucrenides ab fonte Hippucrene. ut autem poetae inuocent nymphas, sicut hoc loco, item in fine “extremum 
hunc Arethusa mihi concede laborem”, haec ratio est, quod 
secundum Uarronem ipsae sunt nymphae quae et musae: nam et in 
aqua consistere dicuntur, quae de fontibus manat, sicut existimauerunt 
qui camenis fontem consecrarunt; nam eis non uino, sed aqua et lacte 
sacrificari solet: nec inmerito: nam aquae motus musicen efficit, ut 
in hydraulia uidemus. sane sciendum, quod idem Uarro tres tantum musas esse commemorat: unam, quae ex aquae nascitur motu; 
alteram, quam aeris icti efficit sonus; tertiam, quae mera tantum 
uoce consistit. et multi uolunt in hac ecloga esse allegoriam, ut 
Daphnis sit Caesar, Corydon Uergilius, Thyrsis uero, qui uincitur, 
Uergilii obtrectator, scilicet aut Bauius aut Anser aut Maeuius, 
pessimi poetae. 
          codro Codrus poeta eiusdem temporis fuit, ut Ualgius in 
elegis suis refert. proxima phoebi subaudis carmina. 
          si non possumus omnes secundum illud dixit 
“non omnia possumus omnes”: nam debuit dicere 'aut si ego non 
possum'. 
          hic arguta iuxta quam frequenter canitur, ac per hoc loquax, garrula. sacra pinu matri deum consecrata: sic supra 
“sacra quercu”, scilicet Ioui dicata. et apostropham fecit, tamquam eam consecret. et est intellectus 'pendebis fistula': malo catalysin 
facere, quam deterior esse. 
          nascentem poetam uerecunde locutus est, non iam poetam dicens, sed nascentem. sane hoc loco carmen exprimitur 
amoebaeum: nam cum Corydon petisset ut esset Codri similis, hic  
se adeo Codrum superare dicit, ut in se eius inuidiam possit mouere. hedera autem coronantur poetae, uel quasi Libero consecrati, 
qui et ut Bacchae insaniunt: sic Horatius “ut male sanos adscripsit Liber satyris faunisque poetas”: uel quod semper 
uirent hederae, sicut carmina aeternitatem merentur. 
          rumpantur ut ilia sicut etiam in Aeneide 
diximus, 'hoc ile' et 'haec ilia' facit, unde etiam Iuuenalis ait 
“uis frater ab ipsis ilibus?” nam Marullus mimographus contempsit artem ad iocum mouendum et parasito dixit tu 
“ut Hector ab ilio numquam recedis”. est autem hoc dictum per 
amaritudinem rusticam. 
          ultra placitum id est nimie, irrisorie, ultra quam placeo 
et mereor. quicquid autem ultra meritum laudatur, dicitur fascinari. 
bacchare herba est ad depellendum fascinum. 
          mala lingua fascinatoria, nocendi scilicet studio. 
          saetosi caput hoc capri multi per duas 'c' scribi uolunt 
propter metrum. sane deest 'consecrat', ut “Aeneas haec de Danais 
uictoribus arma”. et si 'apri', tamquam uenator; si 'capri', tamquam 
pastor. paruus uel humilis, uel pauper, uel minor aetate. 
          ramosa cornua ut “cornibus arboreis”. micon uel eius 
filius, uel patronus. uiuacis cornua cerui ut enim Plinius dicit 
in naturali historia, cum se cerui grauatos aetate cognouerint esse, 
serpentes requirunt et eos flatu ad se tractos cum comederint, reuertuntur rursus in actum priorem: diu enim uiuere dicuntur. 
          si proprium hoc fuerit quod supra petierat, scilicet ut  
talia carmina faceret qualia Codrus effecerat. 'proprium' sane ueteres 
perpetuum, stabile, firmum dicebant: Terentius “ego deorum uitam ea 
propter sempiternam esse arbitror, quod eorum uoluptates 
propriae sunt”, id est firmae et perpetuae; et in Phormione 
“curaui propria ut potiretur”; et ipse “propriamque dicabo”, et 
“da propriam, Thymbraee, domum”: sic et hic 'proprium'. alii hunc 
Miconem alieni pecoris custodem uolunt et sic dicere: interim hoc tibi 
caput Delia dedico; si proprium hoc meum pecus fuerit, plus dabo, id 
est simulacrum faciam. leui polito. leui de marmore tota 
solent enim plerumque caput tantum uel thoraca facere. sane in 
libris sacrorum refertur, sacrum dici quod rite sacratur, ut aedes, areae, 
simulacra, dona. hic ergo cum dicit 'leui de marmore tota Puniceo 
stabis suras euincta cothurno', eodem modo et de Priapo dictum debemus accipere. hic etiam caput apri pro dono offertur. dona autem 
oblata numinibus tamdiu sacra sunt et dona possunt dici, quamdiu non 
fuerint profanata. 
          suras euincta cothurno ideo singulari usus est numero, 
quia hoc genus calciamenti utrique aptum est pedi: sic in primo 
Aeneidis “purpureoque alte suras aptare cothurno”. 
euincta uel simpliciter, uel ualde, ut “eduramque pirum”. 
          sinum lactis sinus genus est uasis: quod cum significamus, 'si' producitur; cum uero gremium significamus, 'si' corripimus. Uarro de uita populi Romani “aut lepestam aut galeolam 
aut sinum dicebant: tria enim haec similia sunt, pro quibus nunc acratoforon dicitur”: Atta in Megalensibus “nempe ad  
mensam ubi sermo de sinu solet suboriri”. sane notandum, haberi considerationem diuinarum personarum. nam ille supra cum 
ueneratione locutus est apud numen seuerum, contra hic iocatur, 
quia alloquitur numen, quod iocis gaudere manifestum est. Priapus autem deus Lampsacenus est Hellesponti, qui hortos tuetur. 
liba placentas. 
          pro tempore pro necessitate, pro captu rei nostrae, pro 
uiribus, quae sunt hoc tempore. 
          si fetura g. s. si tot agnos habuero quot oues: hoc est 
enim gregem suppleri per feturam. et 'fetura' est prouentus, ipse 
fetus. 
          nerine galatea amica Corydonis nobilis. et hoc dicit: o 
amica, quae talis es, qualis fuit Galatea nympha. quam cum Polyphemus cyclops adamasset, primum concubitum eius precibus expetiuit, 
mox uim adhibere conatus est: quem illa in mare se praecipitando effugit. cyclops autem cum eam de mari non posset euocare, Acin, quem 
nympha diligebat, ictu petrae interemit: cuius cruorem Galatea uertit 
in fluuium, qui eius retinet nomen. 'Nerine' autem patronymicon est 
graecum: nam feminina patronymica aut in 'ias' exeunt, ut Pelias; 
aut in 'eis', ut Atreis; aut in 'ne', ut Nerine, Adrestine. alii pro 
'Nereis' accipiunt. thymo mihi dulcior hyblae uel odore thymi 
Hyblaei, uel melle Hyblaeo, ut ab materia rem ipsam dixerit: nam 
apibus, non hominibus dulcis est thymus. 
          hedera formosior alba quia sunt et nigrae hederae, ut 
“aut hederae pandunt uestigia nigrae”. nigra autem uel alba 
hedera non ex filiis, sed ex ligno cognoscitur. 
          repetent praesepia id est uespere.  
          tui corydonis plenum adfectu est, ut “siquis Amatae 
tangit honos animum”. 
          sardoniis herbis in Sardinia enim nascitur quaedam 
herba, ut Sallustius dicit, apiastri similis. haec comesa ora hominum rictus dolore contrahit et quasi ridentes interimit, unde uulgo 
????????? ?????. 
          horridior spinosior. rusco uirgulta breuia acutis foliis et 
pungentibus, unde et in agris scopae fieri solent. alga herba, quae 
in mari nascitur. 
          lux id est dies. 
          ite domum pasti siquis pudor i. i. quia ad pascendum 
auidissimi sunt. ideo autem increpat tauros tarde redeuntes ad 
stabula, quia superius ille dixerat, tunc amicam suam uenire debere, 

cum tauri ad praesepia fuissent reuersi. 
          muscosi fontes lanugine uiridiore cooperti. somno mollior Turpilius “lectus”. 
          arbutus aut genus arboris frondibus raris: aut quomodo 
dicimus rarum hominem pro egregio et bono. 
          defendite prohibete, excludite: Horatius “et igneam defendit aestatem capellis usque meis”. duo ergo significat: nam aliter 
patriam dicimus defendere, aliter hostes, ut “hunc, oro, defende furorem”. iam uenit aestas torrida iam aduenit, iam adpropinquat: non enim dicit aestatem esse, cum adhuc turgere gemmarum 
palmites dicat. et bene tarde frondere uites commemorat in Uenetia, quae est prouincia frigidior. 
          torrida calore sicca. 
          hic focus et taedae pingues contraria iste dicit. 'pingues' autem taedas ait desudantes picem.  
          semper quantum ad hiemis spatium pertinet. 
          hic tantum nonnulli 'hinc' legunt, ut sit intellectus: quia 
in domo sua semper ignis sit, ideo subiectum 'hinc tantum', ut est 
“hinc omnis largo pubescit uinea fetu”, hoc est ex hac causa. sane 
'hinc' alii propterea, alii loci significationem accipiunt. curamus 
quidam 'timemus' accipiunt. 
          numerum lupus qui solam considerat praedam. et subauditur 'ouium', uel similium. torrentia flumina ripas quae 
aucta riparum munimina spernunt. et totum prouerbialiter dictum est. 
          stant et iuniperi modo plenae sunt; alias horrent, ut 
“stant lumina flamma”; alias uere stant, ut “stant manibus 
arae”. Uerrius Flaccus iuniperum iuuenem pirum dicit. uere autem 
iuniperus est quasi aculeis praedita, bacas ad piperis speciem gerens. 
castaneae hirsutae adhuc intra echinos suos locatae. 
          passim abundanter. 
          rident laeta sunt, ut “mixtaque ridenti colocasia fundet acantho”, Horatius “ille terrarum mihi praeter 
omnes angulus ridet”. 
          montibus ex montibus. flumina sicca hyperbolicos: etiam 
iuges aquas, perpetuo fluentes, siccari conspicias. 
          aret ager ordo est 'aret ager et sitit herba moriens 
uitio aeris', id est pestilentia corrupti aeris affligitur. 
          inuidit collibus umbras ut “tene, inquit, miserande 
puer, cum laeta ueniret, inuidit Fortuna mihi?” nam 'inuideo tibi illam rem' dicimus, ut “inuidet imperium”. sane sciendum, Uergilium pampinos numquam cum genere dicere, sed Uarronem uti frequentius feminino. 
          iuppiter et laeto d. p. imbri sic alibi “coniugis in 
gremium laetae descendit”: aer enim in pluuias soluitur.  
          populus alcidae gratissima quia ea uelatus ab inferis rediit: 
quam Homerus ???????? dicit, ab Acheronte ad superos translatam: 
qua corona usus, duplici colore foliorum geminos labores superorum 
inferorumque testatus est. de hac sane arbore fabula talis est: Leuce, 
Oceani filia, inter nymphas pulcherrima fuit. hanc Pluton adamauit 
et ad inferos rapuit. quae postquam apud eum completo uitae suae 
tempore mortua est, Pluton tam in amoris, quam in memoriae solacium in Elysiis piorum campis leucen nasci arborem iussit, ex qua, 
sicut dictum est, Hercules se, reuertens ab inferis, coronauit. 
          formosae myrtus ueneri myrtum ideo dicatam Ueneri uolunt, quia cum ab mari exisset, latuit in myrto, ne nuda conspiceretur: 
uel quia fragilis est, ut amor inconstans: uel quia iucundi odoris, ut 
“sic positae quoniam suaues miscetis odores”. 
          In Hebri 'nec myrtus uincet Ueneris nec laurea Phoebi'. et 
ita adserit: 'illas dum Phyllis amabit' non tam necessarium fuit dicere 'corylos': perinde enim est, ac si dixisset 'Phyllis amat corylos, 
corylos dum Phyllis amabit'. 
          fraxinus in siluis pulcherrima bene singulis loca sua consignauit. 'fraxinus in siluis' et post 'populus in fluuiis', ut est nunc, 
in Uari et in Hebri: prius 'populus in fluuiis', dein 'fraxinus in 
siluis'. 
          fraxinus in siluis cedat tibi p. i. h. non sic erunt 
pulchrae arbores in suis locis, hoc est sibi aptis, creatae, sicut tu, 
si ad me frequenter uenire curaueris.  
          haec memini et 'memini illam rem' dicimus et 'memini 
illius rei', ut “nec ueterum memini laetorue malorum”, item 
“numeros memini”. 
          ex illo corydon, corydon est tempore nobis uictor, 
nobilis supra omnes: quam rem quasi rusticus implere non potuit. 
                    ECLOGA OCTAUA. 
          pastorum musam apud Theocritum est una ecloga, quae 
appellatur ????????????, in qua inducitur mulier quaedam sacris 
quibusdam peruertens mentem amatoris, ab quo spernebatur: quam 
Uergilius transtulit ad huius eclogae ultimam partem. prima enim 
eius pars conquestionem solam habet amatoris decepti, quem nubendo alteri antiqua sponsa fefellit. 'musam' ergo cantilenam amorum, quos inter se cecinerunt. 
          inmemor herbarum q. e. m. i. qui cantilenae suauitate coegerunt etiam ea animalia obliuisci pascuorum, quae sunt pascendi 
auidissima: nam supra ait “ite domum pasti, siquis 
pudor, ite iuuenci”. 
          stupefactae carmine lynces animalia, tamquam pantherae, in tutela Liberi. et paulatim ad augmenta procedit, dicens: 
iuuencae oblitae sunt pascuorum, stupuerunt ferae, flumina etiam 
sensu carentia cursus proprios retardarunt. 
          requierunt flumina cursus cursus proprios retardarunt, 
quietos esse fecerunt: sic Sallustius “paululum requietis militibus”. quiesco enim duplicem habet significationem et aliter dico 'quiesco 
ego'; aliter 'quiesco seruum', id est quiescere facio: Caluus in “Io 
sol quoque perpetuos meminit requiescere cursus”. 
          damonis musam bene repetit, ne longum hyperbaton sensum 
confunderet, ut in georgicis repetit “huc pater o Lenaee”.  
          tu mihi seu magni s. i. s. t. ubi ubi es, o Auguste, siue 
Uenetiae fluenta transcendis—nam Timauus fluuius est Uenetiae 

uel Histriae—, siue per Illyricum nauigas mare, id est per Dalmatiam, putas, umquam erit tempus, quo mihi liceat tua facta describere? 'en erit' putas, erit. 
          en erit ecce, iam aderit. nam 'en' unum optantis est, ut 
'en erit ille dies', aliud confirmantis, ut 'en erit ut liceat'. 
          sola sophocleo tua c. d. c. ac si diceret: quamquam 
inpar sit ingenium meum laudibus tuis; nam tuae laudes merentur 
exprimi Sophocleo tantum cothurno. Sophocles autem tragoediographus fuit altisonus. alii ideo hoc de Pollione dictum uolunt, quod 
et ipse utriusque linguae tragoediarum scriptor fuit. cothurnus autem 
calciamentum tragicum, cuius usum quidam Sophoclem primum scaenae 
intulisse uolunt. 
          ab te principium tibi d. Horatius “prima dicte mihi, 
summa dicende camena”. iussis carmina c. t. supra enim 
dixerat “non iniussa cano”. 
          atque hanc sine tempora c. i. u. h. t. s. l. allegoricos 
dicit: debet etiam carmen meum florere inter tuos plures triumphos. 
nam uictores imperatores lauro, hedera coronantur poetae. uerecunde autem ait 'serpere', hoc est humiliter procedere. alii ideo 
lauri et hederae simul factam mentionem accipiunt, quoniam Apollo, 
carminum deus, idem Liber pater putatur. quidam, sicut dictum est, 
in Pollionem dictum tradunt, qui tunc Illyricum petebat, expugnaturus 
Salonas et inde ad orientem ad Antonium profecturus. lauro autem 
triumphantes coronantur, hedera poetae: Pollio et imperator est et poeta. 
cur tamen triumphantes lauro coronentur, haec ratio est, quoniam apud  
ueteres ab laude habuit nomen, nam laudum dicebant: uel quod hanc 
in manu habuit Iuppiter, quando titanas uicit: uel quod ea arbore 
praefracta milites, Fidenatibus uictis, se coronassent sub Romulo: uel 
quod semper uireat. hedera autem ideo coronantur poetae, quoniam 
poetas saepe uino plurimo manifestum est uti, sicut et de Ennio ait 
Horatius et lyrici omnes in suis carminibus loquuntur, et haec herba 
nimium frigida est et uini calorem temperat: nam ideo et capiti inponitur. Uarro ait, Liberum patrem propter calorem uini hedera coronatum. idem Uarro etiam musas ait hedera coronari. 
          frigida uix caelo n. d. u. simul atque decesserat. et 
bene ostendit amatorem tota nocte uigilasse, siquidem ortum luciferum primus aspexit et ad eum, quippe ad Ueneris stellam, locutus 
est. ????????????? autem 'noctis umbra' pro tenebris posita. 
          cum ros gratissimus masculini est generis, secundum 
quod etiam in Aeneide ait “spargit rapida ungula 
rores sanguineos”. 
          incumbens propter amorem non se sustinens. tereti 'teres' est rotundum et oblongum, ut columna, arbor. alii 'tereti 
oliuae' baculum de oliua accipiunt. 
          nascere quia dixerat 'frigida uix caelo noctis decesserat umbra', id est priusquam nox occidit. praeque diem ueniens a. l. 
a. ordo est 'nascere, lucifer, praeueniensque age diem clarissimum': 
sic alibi “ducebatque diem”. et hoc dicit: nascere, dum queror 
coniugis Nisae indigno amore deceptus et moriens alloquor diuos, 
quamquam nihil mihi profuerit, quod sum eos saepe testatus: quam 
rem secundum Epicureos ait, qui dicunt “nec bene promeritis 
capitur nec tangitur ira”. 
          coniugis non quae erat, sed quae fore sperabatur: sic in 
quarto Aeneidis “quos ego sim totiens iam dedignata 
maritos”. alii 'indigno deceptus amore' antique dictum accipiunt, 'indigno' pro magno. et 'deceptus' pro 'captus'. 'amore' aut in amore 
aut ab amore.  
          et diuos quamquam nil testibus illis profeci sic hoc dicit, 
tamquam iusiurandum inter eum et Nisam intercesserit. 
          extrema moriens t. a. h. id est paulo post moriturus: 
sic in quarto “incubuitque toro dixitque nouissima 
uerba”. 
          incipe maenalios m. m. t. u. Arcadicos: nam Maenalus 
mons est Arcadiae. dicitur autem hic uersus intercalaris, qui frequenter post aliquantulos interponitur uersus, sicut intercalares dies 
et mensis uocantur, qui interponuntur, ut ratio lunae solisque conueniat. fecit autem hunc uersum ad imitationem Theocriti, qui 
frequenter dicit in pharmaceutria 'o turbo maritum meum domum 
adducito', sicut hic in sequentibus 'ducite ab urbe domum mea carmina, ducite Daphnin'. 
          argutumque nemus garrulum, stridulum, ut “forte 
sub arguta consederat ilice Daphnis”. pinosque loquentes ideo hoc ausus est dicere, quia dicturus est 'semper pastorum 
ille audit amores'. sic etiam in prima ecloga “formosam resonare doces Amaryllida siluas”, sic et in Aeneide 
“dant sonitum rauci per stagna loquacia cygni”. 'amores' 
uero cantica de amoribus. 
          panaque qui primus c. n. p. i. Pan Arcadiae deus est, ut 
“Pan deus Arcadiae uenit”, qui fistula canere primus inuenit, quia calamos in usum cantilenae adducens inertes esse non passus 
est, id est otiosos, sine arte. et 'non passus inertes' deest 'esse'. 
          mopso nisa datur honesta turpissimo, pulchra deformi. 
quid non speremus a. 'speremus' pro 'timeamus', ut “hunc ego si potui tantum sperare dolorem”: uel quid non speremus peruersi accidere, cum hoc mihi acciderit.  
          iungentur iam grypes equis utrum idem iugum subibunt, 
ut dicuntur iungi iumenta, an coitu iungentur? grypes autem genus 
ferarum in hyperboreis nascitur montibus. omni parte leones sunt, 
alis et facie aquilis similes, equis uehementer infestae, Apollini 
consecratae: ideo 'iungentur iam grypes equis'. aeuoque sequenti 
id est accessu temporis non solum pulchrae deformibus nubent, sed 
etiam contrariae naturae animalia iungentur. notandum sane 'aeuum' 
hic pro tempore, ut ipse alibi “tantum aeui longinqua ualet mutare 
uetustas”, Sallustius “in quis longissimo aeuo plura de bonis 
falsa in deterius composuit”. alias 'aeuum' pro annis, ut “uos o 

quibus integer aeui sanguis”. 
          cum canibus timidi u. a. p. d. adludit ad personas: nam 
illum quasi canem uult, illam quasi dammam. et dammas masculino genere posuit: sic alibi “timidi dammae ceruique fugaces”: 
Horatius feminino ait “et superiecto pauidae natarunt aequore 
dammae”. et hic, ne homoeoteleuton faceret dicendo 'timidae dammae'. 
          mopse nouas incide faces quae solent praeire nubentes 
puellas. corneae sane faces, quae quasi diutissime luceant: quas rapiunt tamquam uitae praesidia; namque his qui sunt potiti diutius feruntur uixisse. sane Uarro in aetiis dicit sponsas ideo faces praeire, quod antea non nisi per noctem nubentes ducebantur ab sponsis. 
quas etiam ideo limen ait non tangere, ne ab sacrilegio inchoarent, 
si depositurae uirginitatem calcent rem Uestae, id est numini castissimo, consecratam. idem Uarro spargendarum nucum hanc dicit 
esse rationem, ut Iouis omine matrimonium celebretur, ut nupta 
matrona sit, sicut Iuno: nam nuces in tutela sunt Iouis, unde et 
iuglandes uocantur, quasi Iouis glandes. nam illud uulgare est, 
ideo spargi nuces, ut rapientibus pueris fiat strepitus, ne puellae  
uox uirginitatem deponentis possit audiri. modo tamen ideo ait 
'sparge marite nuces', ut eum culparet infamiae: nam meritorii 
pueri, id est catamiti, quibus licenter utebantur antiqui, recedentes 
a turpi seruitio nuces spargebant, id est ludum pueritiae, ut significarent se puerilia cuncta iam spernere. unde et illud dictum est 
'tibi ducitur uxor', id est sub tuo nomine aliis ducitur, ut eam non 
ipsi, sed aliis seruituram esse significet, scilicet eius corruptoribus. 
dicitur etiam ideo ab nouo marito nuces spargi debere, quod proiectae 
in terram tripudium solistimum faciant, quod auspicium ad rem ordiendam optimum est: uel ideo ab pueris aspergendas nuces cum strepitu et conuicio flagitari, ne quid noua nupta audiat aduersum, quo 
dies nuptiarum dirimatur. quidam putant, quod haec esca ad incitandam Uenerem faciat. sane fabula de nucis origine talis est: Dion rex 
Laconicae fuit, qui habuit uxorem Amphitheam, Pronactis filiam: quae 
cum Apollinem summo cultu et reuerentia hospitio recepisset, ille remunerari uolens circa se hospitium cultum, tribus filiabus eorum, quae 
Orphe, Lyco et Caroea appellatae sunt, diuinationem concessit, adiecto, 
ne proditrices numinum esse uellent neue quaererent quod esset nefas 
scire. post Liber pater adueniens ab Dione uel eius uxore receptus hospitio est, qui cum amata ab se Caroea coitum miscuit. sed cum inde 
aegre Liber profectus esset, cogente amoris inpatientia denuo ad hospites 
redit, causam praetendens dedicandi fani, quod ei rex uouerat. sed 
Lyco et Orphe, intellecto circa sororem Caroeam Liberi amore, eam 
custodire coeperunt, ne cum Libero ei esset copia coeundi. quas cum 
Liber pater moneret terreretque, ut saltem praecepta Apollinis custodientes pertinacem diligentiam compescerent, uideretque ab his et sororem acrius custodiri et suum secretum studiosius inquiri, Orphen et 
Lyco immisso furore ad Taygetum montem raptas in saxa conuertit, 
Caroeam uero, quam amauerat, in eodem monte in arborem sui nominis uertit, quae latine nux dicitur: quod postea Diana ita factum Laconas docuit. unde templum Caryatidi Dianae ab Laconibus consecratum est.  
          tibi deserit h. oetam Oeta mons Thessaliae, in quo Hercules exustus est uolens, postquam se exuere non potuit tunica, Nessi 
centauri cruore tincta, et post in caelum receptus est. de hoc monte 
stellae uidentur occidere, sicut de Ida nasci, ut “iamque iugis 
summae surgebat lucifer Idae”. et hoc dicit: 'tibi', id est 
propter te, nox aduenit. in eodem monte Hesperus coli dicitur, qui 
Hymenaeum, speciosum puerum, amasse dicitur: qui Hymenaeus fertur 
in nuptiis Ariadnes et Liberi patris uocem perdidisse cantando: ex 
cuius nomine nuptiae dictae sunt. 
          o digno coniuncta uiro iam insultat puellae. ergo sic 
pronuntiandum, ut habeat contemptum. dum despicis omnes quoniam 
ipse despicitur, putat omnes despici. 
          hirsutumque supercilium p. b. utrum natura, an quod tibi 
ita uidetur? demissaque barba per incultum corporis ostendit 
fortitudinem suam. 
          nec curare deum c. m. q. superbia tua damnata est turpi 
marito, dum credis nullum deorum curare mortalia: quam rem secundum stoicos dixit. 'mortalia' uero    . 
          roscida mala matutini roris umore perfusa. sane unde 
melus graece traxerit nomen, fabula talis est: Melus quidam, in Delo 
insula ortus, relicta patria fugit ad insulam Cyprum, in qua eo tempore Cinyras regnabat, habens filium Adonem. hic Melum sociatum 
Adoni filio iussit esse, cumque eum uideret esse indolis bonae, propinquam suam, dicatam et ipsam Ueneri, quae Pelia dicebatur, Melo coniunxit. ex quibus nascitur Melus, quem Uenus propterea quod Adonis 
amore teneretur, tamquam amati filium inter aras praecepit nutriri.  
sed postquam Adonis apri ictu extinctus est, senex Melus cum dolorem 
mortis Adonis ferre non posset, laqueo se ad arborem suspendens uitam 
finit: ex cuius nomine melus appellata est. Pelia autem coniux eius 
in ea arbore se adpendens necata est. Uenus misericordia eorum mortis 
ducta, Adoni luctum continuum praestitit, Melum in pomum sui nominis uertit, Peliam coniugem eius in columbam mutauit, Melum autem 
puerum, qui de Cinyrae genere solus supererat, cum adultum uidisset, 
collecta manu redire ad Delum praecepit. qui cum ad insulam peruenisset et rerum ibi esset potitus, Melon condidit ciuitatem: et cum 
primus oues tonderi et uestem de lanis fieri instituisset, meruit ut eius 
nomine oues ???? uocarentur; graece enim oues ???? appellantur. 

          dux ego uester eram aut dux uos praeibam: aut capellas alloquitur. cum matre legentem deest pronomen, et ideo uel 
huius uel puellae matrem intellegere possumus. 
          alter ab undecimo t. m. i. a. a. id est tertius decimus: 
'alter' enim de duobus dicimus. et uult significare iam se uicinum 
fuisse pubertati, quod de duodecimo anno procedere non potest. 
          iam fragiles p. a. t. c. r. bene cum annis iungit habitum corporis: nam et in iure pubertas ex utroque colligitur. 
          ut uidi ut perii unum 'ut' est temporis, aliud quantitatis; nam hoc dicit: mox uidi, quemadmodum perii: uel primum 
'ut' postquam, duo sequentia pro admirandi significatione posita sunt. 
malus error definitio amoris. 
          nunc scio quid sit amor uel quasi iam iuuenis, uel quasi 
spretus: grauior enim amor fit ex desperatione: Terentius “perii! 
quanto minus spei est, tanto magis amo”.  
          aut tmaros aut rhodope montes sunt Thraciae asperrimi, Tmaros in Epiro, Rhodope in Thracia. et perite uituperat ab 
origine, item ab gestis, ut 'saeuus Amor docuit': nam de exitu circa 
deum uituperatio non cadit. extremi garamantes populi Africae. 'extremi' autem saeui, quasi ab consortio humanitatis remoti, 
ut “extremique hominum Morini Rhenusque bicornis”. 
          nec generis nostri puerum nec s. e. id est nihil habentem in se humanitatis: nam non dicit non mortalem. edunt pariunt, ut in septimo “sub luminis edidit oras”. 
          saeuus amor docuit quasi nouam artem insinuauit et 
infudit. et bene fabulam omnibus notam per transitum tetigit: 
quis enim ignorat Medeam, ab Iasone contemptam, suos filios interemisse? utitur autem optima moderatione: nam nec totum 
Amori imputat, ne defendat parricidam, nec totum matri, ne Amorem eximat culpa; sed et illam quae paruit, et illum qui coegit, 
incusat. alii hoc loco cum Amore matrem Uenerem culpari uolunt: 
eam enim crudelem, quia permittat; illum autem inprobum, quia supra 
modum noceat, ita ut ad parricidia quoque sui uiolentia plures inpulerit. 
          improbus ille puer c. t. q. m. non est superflua haec 
uerborum iteratio: nam syllogismus est plenus, qui constat ex propositione, assumptione, conclusione. ille, improbus ille puer 
crudelis: tu quoque, mater multi sic distinguunt, quia et intentio 
loquentis ab initio sic fuit, ut ab saeuitia Amoris inciperet, in secundo 
loco accusaret et matrem, ita tamen, ut criminis eius inuidiam crudelitati Amoris adscriberet, et ideo geminandum 'ille': 'ille, inprobus 
ille puer crudelis'. et distinguendum ita est 'crudelis tu quoque mater. 
crudelis mater magis, an puer inprobus?' et distingue 'ille, inprobus 
ille puer crudelis' et subiunge 'tu quoque mater'.  
          ouis ultro fugiat lupus optat omnia fieri contra naturam. aurea uel speciosa, uel matura et aurei coloris. 
          pinguia electra id est sucinae gemmae. myricae genus arbusculae humile, quam tamaricem uulgo dicunt. 
          ululae aues, ??? ??? ?????????, id est ab fletu, nominatae, 
quas uulgo ulucos uocant. sit tityrus orpheus uilissimus rusticus Orpheus putetur in siluis, Arion uero inter delphinas. hic 
Arion, Lesbius, citharoedus optimus fuit: qui cum ab Periandro, rege 
Corinthiorum, petisset, ut sibi liceret peragrare alias ciuitates, permissu 
eius per multa oppida collectis beneficio cantilenae opibus, Corinthum 
petere coepit. in cuius necem cum nautae et seruuli coniurassent, Apollo 
eum in somnis monuit, citharoedi habitu accepto canens cithara ut uitaret insidias, auxilium ei non defuturum promittens. in quem cum 
coniuratorum manus inuolasset, petit ab eis Arion, ut sibi cithara canere liceret: quod cum ab illis permissum esset, ad eius cantilenam 
conuenere delphines. is ubi somnio fidem factam uidit, in mare se 
praecipitauit, et exceptus ab uno delphine, ad Taenarum, Laconicae 
promuntorium, peruectus est ibique ad memoriam casuum suorum in 
templo Apollinis delphini signum insidentem se cum cithara posuit. 
exinde Corinthum petiit et uniuersa narrauit. in tempore autem hoc  
etiam nauis, in qua nauigauerat, cum insidiatoribus superuenit. quos 
cum rex de Arione requisisset et illi eum mortuum mentirentur, produci Arionem iussit, ipsos autem cruci adfigi. sed Apollo tam delphinum quam citharam ob amorem Arionis inter sidera collocauit. 
          delphinas 'nas' ideo breuis est, quia graeca declinatio 
est, sicut “Arcadas accensos monitu”. nam omnia graeca nomina, quae nominatiuo plurali 'es' terminantur, ut 'Arcades' 'delphines' 'naides', accusatiuum pluralem corripiunt. 
          omnia uel medium fiat mare 'medium fiat', id est ut nihil 
sit nisi mare, hoc est diluuium fiat. uiuite siluae ualete: nam 
non bene optantis est, sed renuntiantis. 
          praeceps aerii specula d. m. i. u. d. quidam hoc ideo dictum 
putant, quod apud Leucaten soliti erant se praecipitare qui aut suos 
parentes inuenire cupiebant, aut amari ab his desiderabant, quos 
amabant. 
          extremum hoc munus m. h. id est moriar in inuidiam 
tuam: nam amare ait 'munus': sic Mezentius “et haec tibi porto 
dona prius”: uel extremum hoc munus meum habeto, quod morior. 
          haec damon deest 'dixit'. 
          dicite pierides bene animos erigit auditorum dicendo: 
superiora utcumque dicta sunt, sequentia non nisi ab numinibus poterunt explanari. sane ita debemus accipere, pastores hos referre 
quod aliquando in Arcadia audierunt: unde et superius ait 
'incipe Maenalios mecum mea tibia uersus'. non omnia possumus omnes sic Cicero “unum sustinere uix pauci possunt 
utrumque nemo”. 
          molli uitta lanea scilicet.  
          uerbenasque uerbenae dicuntur uirgulta, quae semper uirent, 
iucundi odoris: alii uerbenas uirgulta religioni apta: alii proprie oliuarum ramos; nam ideo et 'pingues' ait, quamuis hoc et de palma et 
de lauro dici possit: alii rorem marinum dicunt. omnia tamen haec 
a uiriditate uerbenae appellantur. adole incende. sed ???' ?????????? dicitur: nam 'adole' est auge. pingues florentes, uirentes. 
          coniugis apud Theocritum non coniugis, sed alieni adulescentuli persona subest, sicut supra dictum est. sanos sensus qui 
modo sani sunt, id est non amantes: unde contra amantes insanos 
uocamus. magicis sacris quibus alienantur animi quadam uiolentia 
ab his, qui eorum usum habent. auertere aut ab sanitate: aut 
'auertere' ait pro 'aduertere', ut sit mutata praepositio: aut certe 'in 
me conuertere'. 
          sensus hoc est animum, ex quo sensus nostri sunt cerebri. 
nihil hinc figuratum est 'hinc'. desunt qua absunt. nihil hic 
nisi carmina desunt tamquam omnibus quae imperauerat paratis, carmina sola deesse dicit; nam hoc sequitur 'ducite ab urbe domum mea 
carmina'. 
          ducite pro 'adducite'. daphnin hunc Daphnin pulcherrimum inter pastores et ephebum et ab omnibus amatum feminis, sicut 
supra dictum est, multi scriptores adserunt: cuius mentionem 
Uergilius, peritus antiquitatis, non incassum locis plurimis facit. hunc 
igitur cum nympha Nomia amaret et ille eam sperneret et Chimaeram 
potius sequeretur, ab irata nympha amatrice luminibus orbatus est 
deinde in lapidem uersus: nam apud Cephaloeditanum oppidum saxum dicitur esse, quod formam hominis ostendat. alii hunc Daphnin 
Pimpleam amasse dicunt. quam cum ab praedonibus raptam Daphnis 
per totum orbem quaesisset, inuenit in Phrygia apud Lityersem regem  
seruientem, qui hac lege in aduenas saeuiebat, ut cum multas segetes 
haberet, peregrinos aduenientes secum metere faceret uictosque iuberet 
occidi. sed Hercules, miseratus Daphnidis, uenit ad regiam et audita 
condicione certaminis, falcem ad metendum accepit eaque regi ferali 
sopito metendi carmine caput amputauit. ita Daphnin ab periculo liberauit et ei Pimpleam, quam alii Thaliam dicunt, reddidit: quibus 
dotis nomine aulam quoque regiam condonauit. 
          carmina uel caelo p. d. l. 'uel' id est etiam, ut “uel 
Priamo miseranda manus”. est autem argumentum ab maiore ad 
minus: si haec possunt facere carmina, cur non etiam facilia impleant? quid enim facilius, quam ut Daphnis ex urbe rus redeat, 
ut ciuitatem deserat rusticus? et bene potentiam carminum narrat, 
quae per ea uel fieri possint, uel facta sint. 
          frigidus nocens, ut “frigida Saturni sese quo stella 
receptet”. cantando dum ei incantatur. nam gerundi modus 
ab omni uerbo similiter procreatur: unde modo 'cantando' ab passiuo ait, cum supra ab actiuo dixerit, ut “cantando tu 
illum?” tale est illud in Sallustio “cum ipse ad imperandum 
Tisidium uocaretur”, id est ut ei imperaretur. sane ueteres 'cantare' de magico carmine dicebant, unde et 'excantare' est magicis carminibus obligare: Plautus in Bacchidibus “nam tu quidem cuiuis excantare cor facile potes”. 
          terna tria. licia circumdo bene utitur liciis, quae ita 
stamen implicant, ut haec adulescentis mentem implicare contendit. 
          effigiem duco sic Dido “effigiemque toro 
locat, haud ignara futuri”. numero deus impare gaudet  
aut quicumque superorum, iuxta Pythagoreos, qui ternarium numerum perfectum summo deo adsignant, ab quo initium et medium et finis 
est: aut re uera Hecaten dicit, cuius triplex potestas esse perhibetur, unde est “tria uirginis ora Dianae”: quamuis omnium prope 
deorum potestas triplici signo ostendatur, ut Iouis trifidum fulmen, 
Neptuni tridens, Plutonis canis triceps. Apollo idem Sol, idem Liber. 
et quod omnia ternario numero continentur, ut parcae, furiae; Hercules 
etiam trinoctio conceptus; musae ter ternae: aut 'impare' quemadmodumcumque: nam septem chordae, septem planetae, septem dies nominibus deorum, septem stellae in septemtrione, et multa his similia. et 
impar numerus inmortalis, quia diuidi integer non potest; par numerus mortalis, quia diuidi potest: licet Uarro dicat Pythagoreos putare, 
imparem numerum habere finem, parem esse infinitum; ideo medendi 
causa multarumque rerum impares numeros seruari. 'impare' autem 
propter metrum ait: nam 'ab hoc impari' dicimus. 
          amarylli haec ancilla eius est uel praesaga, quam Graeci 
????????? dicunt. ueneris dic uincula necto anapaesticus 
est trimeter hypercatalectus. hoc autem metrum est Cupidini consecratum. 
          limus ut hic durescit se de limo facit, Daphnidem de cera.  
          sic nostro daphnis amore durescat et liquescat. 
          sparge molam far et salem. hoc nomen de sacris tractum 
est: far enim pium, id est mola casta, salsa—utrumque enim idem 
significat—ita fit: uirgines Uestales tres maximae ex nonis Maiis ad 
pridie idus Maias alternis diebus spicas adoreas in corbibus messuariis 
ponunt easque spicas ipsae uirgines torrent, pinsunt, molunt atque ita 
molitum condunt. ex eo farre uirgines ter in anno molam faciunt, 
Lupercalibus, Uestalibus, idibus septembribus, adiecto sale cocto et sale 
duro. igitur quod in sacris mola casta dicitur, ideo Uergilius in quinto 
Aeneidis “farre pio” enuntiauit: quid enim est pium nisi castum? 
quoniam 'piare' est propitiare, quod accidere non potest nisi caste inseruitum erit rebus sacris. hic autem dicendo 'asperge molam' rem 
ipsam proprio nomine memorauit: unde in secundo Aeneidis et 
“salsae fruges” et in quarto “ipsa mola”. incende bitumine l. id est lauros diuino igne consume; nam bitumen ex fulmine dicitur procreari: unde iuxta Babyloniam, quia frequentia ca-
dunt fulmina, hac re lacus redundant, adeo ut inde fabricent muros. 

          in daphnide laurum aut archaismos est pro 'in Daphnidem': aut intellegamus supra Daphnidis effigiem eam laurum incendere propter nominis similitudinem. 
          bucula bouis est diminutio. sane 'bos' anomalum nomen 
est: nam 'hic bos' et 'o bos' producitur, sicut 'his bubus' et 'ab 
his bubus'. nam reliqui omnes casus breuem habent syllabam 
primam. 
          propter aquae riuum iuxta. perdita amore consumpta. 
          serae meminit decedere nocti id est tenebrae illam occupant.  
          nec sit mihi cura mederi aut nolim ei magicis artibus 
subuenire, aut nolim cum ipso concumbere: ab utroque enim me-
dicina amantibus uenit. et 'mederi' pro 'medendi'. 
          perfidus nunc scilicet perfidus. 
          limine in ipso in loco sacro, sicut supra diximus, 
Uestae. ueneficium ita administratur, ut in limine ponantur eius exuuiae, cui ueneficium fit. 
          ponto in Ponto. et modo prouinciam dicit hoc nomine, non 
mare. mihi lecta ordo est 'mihi dedit', non 'mihi lecta'. 
          his ego saepe lupum fieri est enim opinio, quosdam homines 
artibus quibusdam in lupos mutari. siluis pro 'in siluis'. 
          atque satas alio uidi traducere messes magicis quibusdam artibus hoc fiebat: unde est in xii. tabulis “neue alienam 
segetem pellexeris”: quod et Uarro et multi scriptores fieri deprehensum adfirmant. 
          ne respexeris nolunt enim se uideri numina, nisi ex 
nimia necessitate: unde pro miraculo dictum est “alma parens 
confessa deam”, quod non faceret, nisi in periculo filii. 
          nihil ille deos n. c. c. hoc est satis est, quod putat 
artem magicam nihil ualere. quidam sic intellegunt: quamuis ille 
haec omnia contemnat. 
          aspice hoc ab alia dici debet. corripuit tremulis altaria f. hoc uxori Ciceronis dicitur contigisse, cum post peractum 
sacrificium libare uellet in cinerem: quae flamma eodem anno consulem futurum ostendit eius maritum, sicut Cicero in suo testatur 
poemate. 'altaria' nunc ipsa quae ponuntur.  
          bonum sit ideo optat, ut hoc signum bonum sit, quia 
ignis medius est et qui possit etiam nocere. 
          nescio quid certe est hoc non iungendum superiori; est 
enim aliud prodigium. in limine latrat in loco, ubi amati 
uestes obruerat. 
          credimus non dixit quid credat. ipsi sibi somnia fingunt omnia quae supra dixerat de arte magica, destruit dicendo, 
haec uera desiderantibus tantum uideri: quod per prouerbium est 
locutus. 
                    ECLOGA NONA. 
          quo te moeri pedes? an quo uia d. in u. haec ecloga 
dramatico charactere scripta est: inducuntur enim duo pastores; scaena 
in agro Mantuano. et haec ecloga continuum non habet carmen, sed 
de diuersis locis Theocriti aliqua ad eam contulit. sane hoc continet: Uergilius postquam paene occisus est ab Arrio centurione, 
Romam reuertens, mandauit procuratoribus suis ut tuerentur agros 
suos et ad praesens obsequerentur Arrio. modo ergo Moeris, procurator eius, secundum praeceptum patroni portat haedos Mantuam, 
quos Arrio offerat. sequitur alter pastor et eum quo pergat interrogat: ille suas deflet miserias, et hinc iam uariae praestatur occasio cantilenae. 'quo te Moeri pedes?' subaudis 'ducunt', et est 
zeugma ab posterioribus. quidam hunc ordinem tradunt 'quo te Moeri 
pedes? an in urbem? quo ista uia ducit'. sane alii ordinem huius 
eclogae ita exponunt: cum inmunitatem agrorum Uergilius impetrasset, 
lis est exorta de finibus inter eum et eos, qui in proximo agros acceperant: ex quibus Clodius quidam dixit, se omnem litem amputaturum 
interfecto Uergilio. quem poeta stricto gladio se insequentem fugit in 
tabernam carbonariam. et beneficio institoris ex alia parte emissus,  
seruatus est. inducitur ergo Moeris familiaris Uergilii, referens Lycidae periculum suum et Menalcae, quem nunc pro Uergilio debemus 
accipere. 
          uiui peruenimus id est diu uiuendo ad ista peruenimus. 
et ostendit, plerumque obesse hominibus uitae longinquitatem, quae 
interdum causa est miseriarum. sensus autem talis est: usque eo nos 
longa uita perduxit, ut audiremus dicentem 'migrate, haec mea sunt'. 
interpositum sane est 'quod numquam ueriti sumus'. aduena nostri 
qui aduenerit in nostros agros. et aut Clodium aut Arrium significat. 
          quod numquam ueriti sumus quia inopinata grauiora sunt 
mala: unde ait Dido “hunc ego si potui tantum sperare dolorem, et perferre, soror, potero”. 
          nunc uicti id est uoti impotes: nam quo modo 'uictores' 
dicimus uoti compotes, qui quod uolunt faciunt, sic 'uictos' ex contrario uoti impotes, qui non possunt facere quod uolunt. ceterum 
quomodo uicti sunt Mantuani, qui nec bella gesserunt? et 'tristes' 
ideo, quia dixit 'nunc uicti'. fors omnia uersat id est instabilis 
est. et nisi hoc ad personam rusticam redigas, aspere contra Augustum dictum est, cuius felicitatem, sicut omnia, dicit posse mutari. 
          illi id est Arrio centurioni. quod nec bene uertat 
quae res in perniciem eius uertatur, id est ut malo omine hoc 
munus accipiat. tractum autem hoc est ab Hectore et Aiace: nam 
Hector dedit Aiaci gladium, quo se Aiax postea interemit; Hector 
uero balteum accepit ab Aiace, quo circa muros patriae tractus est 
postea. inde et illud comicum natum est “di bene uertant, quod 
agas”: plerumque enim bona in peius, mala mutantur in melius. 
          subducere c. i. ex alto in campos dissolui. alii 'sursum 
ducere' intellegunt. alii medium cliuum accipiunt, ex quo superior 
pars subducitur in collem surgentem, inferior in subiectam planitiem  
molliter deprimitur. usque ad eum autem locum perticam limitarem 
Octauius Musa porrexerat, limitator ab Augusto datus, id est per quindecim milia passuum agri Mantuani, cum Cremonensis non sufficeret, 
offensus ab Mantuanis, quod pecora eius in agro publico aliquando 
clausissent. alii 'subducere' pro 'desinere' accipiunt: nam permansit 
dicendo 'demittere iugum', quasi hoc colles faciant, quod illis accidit 
per naturam. alii agrum suum uolunt descripsisse Uergilium, ut ostenderet ex utraque parte esse cliuosum, ut cum ab una parte ad cacumen 
ascenderis, ab alia usque ad aquam descendas. et quidam tales agros 
lapidosos dicunt, sicut ipse de suo ait “et tibi magna satis 
quamuis lapis omnia nudus”. 
          usque ad aquam Mincii fluminis scilicet. 
          omnia quae supra dixit. intellegamus autem, aut Uergilii 
tantum agrum, aut totius Mantuae esse descriptum, quod alii dicunt 
Uergilium ostendere uoluisse, quod Mantuanis per iniquitatem Alfeni 
Uari, qui agros diuisit, praeter palustria nihil relictum sit, sicut ex 
oratione Cornelii in Alfenum ostenditur “cum iussus tria milia passus ab muro in diuersa relinquere, uix octingentos passus 
aquae, quae circumdata est, admetireris, reliquisti”. omnia 
carminibus u. s. m. id est uestrum Uergilium, cuius causa agri 
Mantuanis redditi sunt. 
          audieras et fama fuit beneuolentiam quidem Augusti 
etiam fama uulgauit; sed eam belli Actiaci necessitas inpediuit. 
sed carmina t. n. u. l. t. i. m. hoc etiam Cicero ait in Miloniana 
“silent enim leges inter arma”. sensus tamen est: sed 
uidelicet hoc tempore, id est in hoc bello, poemata nostra non ualde admittuntur. 'carmina' autem nonnulli quibus sibi Pollionem intercessorem apud Augustum conciliauerat, accipiunt: quo fugato, rursus de 
praediis suis fuerat Uergilius expulsus. 
          chaonias dicunt aquila u. c. minora enim auguria  
maioribus cedunt nec ullarum sunt uirium, licet priora sint. 'Chaonias' autem Epiroticas: nam in Epiro dicitur nemus fuisse, in quo 
responsa dabant columbae: quod ideo fingitur, quia lingua Thessala 
peliades et columbae et uaticinatrices uocantur. Herodotus hanc columbam de Aegypto uenisse ait. 
          quacumque quacumque ratione. et bene augurii peritiam 
dat ei, de quo supra ait “his ego saepe lupum fieri 
et se condere siluis Moerim, saepe animas imis excire sepulchris”. nouas lites magnas, id est militaria iurgia. incidere pro 'decidere'. 
          ante sinistra caua monuisset ab i. c. 'ante sinistra' 
indiuise legendum. et dicendo 'monuisset' oscinem fuisse demonstrat. 
sane hoc ad auguralem pertinet disciplinam: augures enim designant 
spatia lituo et eis dant nomina, ut prima pars dicatur antica, 
posterior postica, item dextra et sinistra. modo ergo cornicem de 
nulla harum parte uenisse dicit, sed ab antica ad sinistram partem 
uolasse et in caua ilice consedisse: quae res agrorum damnum significabat. ilex enim glandifera arbor est, quae quoniam uitiosa est, 
uitium possessionis ostendit fore per milites, clamore gaudentes et 
litibus, sicut cornix est: nam haec auis et clamore laetatur et alias 
frequenter inuadit. hoc ergo nunc dicit, augurio se esse admonitum, ut abstineret ab occursu litigiosi militis, qui retenturus fuerat 
possessionem. 
          tuus moeris id est tuus amicus. ipse menalcas pro 
Uergilio, qui dum agros suos defendit, paene occisus est. 
          heu cadit in quemquam t. s. postquam audiit occidi potuisse Uergilium, quasi obstipuit et hoc generaliter dicit: potest in 
quemquam tantum nefas uenire, ut Uergilium necare contendat? 
          paene simul tecum solacia r. m. cum suis enim solaciis  
perit poeta, qui necdum editis carminibus moritur. Uergilius autem 
illo tempore nondum aliquid scripserat. et dicendo 'solacia' latenter tempora carpit Augusti, quibus carmina non oblectamento fuerunt, sed solacio, quod infelicium esse consueuit. uel 'tua solacia' 
tua carmina, quibus consolamur. 
          quis humum f. h. s. sic est dictum, ut “tunc 
Phaethontiadas musco circumdat amarae corticis atque 
solo proceras erigit alnos”. 
          spargeret id est aspersam floribus caneret. fontes induceret umbra tegeret, cooperiret. 
          uel quae sublegi tacitus t. c. n. subaudiendum 'nesciente te'. 'sublegi' intercepi. et bene rustica adfectione reminisci 
se illorum carminum fingit, quae aliquando Uergilio, licet inuito, 
Romam eunte, abstulerat: nam 'sublegi' est furatus sum. unde et 
sacrilegus dicitur, qui sacra legit, id est furatur: Plautus in Milite 
“quae etiam nostrum hunc sermonem sublegerat”. 
          delicias nostras id est communem amicam. 
          tityre dum redeo b. e. u. p. c. Theocriti sunt uersus, 
uerbum ad uerbum translati, sed tamen Uergilii negotium continentes: nam allegoricos imperat suis, ut rem tueantur, nec tamen 
audeant contra Arrii praeceptum uenire. sed hoc aut de ipso Uergilii carmine Lycidas retulit; aut, ut alii putant, conuersus ad gregalem suum Tityrum dicit. et bene dum promittunt se cantaturos, nihilominus dicunt. sane quaeritur, utrum in his tribus uersibus perfectum carmen sit, an initium alterius carminis inperfecti. inter 
agendum dum agis. et honesta locutio est, si dicamus, inter cenandum hoc sum locutus: Afranius “inter loquendum”, Ennius “inter ponendum”. 
          occursare capro ordo 'occursare capro caueto'. 
          immo pro 'uel'. necdum perfecta nimiae familiaritatis 
est signum, quod ei recitabat carmen nondum ad limam redactum.  
dicit autem carmen, quod quasi coeperat in honorem Uari componere. et per transitum ponit diuersa schedia. 
          uare tuum nomen ordo est 'Uare tuum nomen sublime 
ferent ad sidera cantantes cycni', id est poetae: sic Horatius de 
Pindaro “multa Dircaeum leuat aura cycnum”. sane blanditur 
Alfeno Uaro, qui, Pollione fugato, legatus transpadanis praepositus est 
ab Augusto. superet modo mantua nobis supersit, reddatur. 

et hoc dicit: si nobis Mantua fuerit reddita, faciam ut te celebrent 
omnes poetae. et bene affectiose de patria, quasi dubium sit, an 
superfutura sit. 
          mantua uae miserae nimium u. c. bene ingemit Mantuanorum infelicitatem, quibus sola obfuit uicinitas Cremonensium— 
nam Cassii, Bruti et Antonii copias Cremonenses susceperant—: 
quos etiam ipsos mire excusat, dicens 'miserae Cremonae', quae 
etiam si uellet, minime tamen tantis copiis posset resistere. 'ni-
mium' autem 'uicina', id est usque ad periculum: nam ortis bellis 
ciuilibus inter Antonium et Augustum, Augustus uictor Cremonensium 
agros, quia pro Antonio senserant, dedit militibus suis: qui cum non 
suffecissent, his addidit agros Mantuanos, sublatos non propter ciuium 
culpam, sed propter uicinitatem. 
          sic tua cyrneas fugiant e. t. taxus uenenata arbor est, 
quae abundat in Corsica: haec autem insula graece Cyrnos dicitur 
a Cyrno, Herculis filio, unde fecit hanc deriuationem 'Cyrneas taxos', 
quibus pastae apes mel amarissimum faciunt. 
          distendant ubera plurimum lactis reportent. 
          siquid habes non dixit tuum, sed Menalcae. 
          me quoque uatem dicunt pastores magna uerecundia 
suum meritum extenuat: nec enim ait 'probant', sed 'dicunt'; nec 
'docti', sed 'pastores', quibus tamen ipse non credo.  
          uario uideor Uarius poeta fuit: de hoc Horatius “Uarius 
ducit molle atque facetum”, item “scriberis Uario fortis et 
hostium uictor”: nam Uarus dux fuit, cui supra blanditur, qui 
nulla carmina scripsit. nonnulli sane Alfenum Uarum uolunt, qui 
licet iuris consultus et successor Seruii Sulpicii esset, etiam carmina 
aliqua composuisse dicitur; sed hoc teste Horatio falsum est, qui Uarium poetam laudat. cinna digna etiam Cinna poeta optimus 
fuit, qui scripsit Smyrnam: quem libellum decem annis elimauit. 
quibus tamen poetis negat suum ingenium comparandum. 
          argutos inter strepere a. o. 'argutos' canoros, ut 
“forte sub arguta consederat”. et alludit ad Anserem 
quendam, Antonii poetam, qui eius laudes scribebat: quem ob hoc 
per transitum carpsit. de hoc etiam Cicero in Philippicis dicit 
“ex agro Falerno anseres depellantur”: ipsum 
enim agrum ei donarat Antonius. et bene illos poetas optimos cycnos 
dicit, se anserem rudem et leuis ingenii, nec debere aut posse se illos 
imitari. inter strepere sane et composite potest et separatim 
proferri. 
          id quidem ago id est ut carmen mihi in memoriam possit redire. 
          si ualeam meminisse ut etiam in Aeneide diximus, ideo ista iunxit tempora, quia defectiuum est uerbum 'memini'. 'si ualeam' autem si possim, ut in Aeneide “quae 
plurima fando enumerare uales”. 
          huc ades o galatea Theocriti uersus sunt, quibus inducit cyclopem usum, cum in scopulo sedens amicam suam Galateam de fluctibus inuitaret ad terras. cyclops enim dicitur nympham amasse Galateam: quae cum Acin quendam pastorem amaret 
et Polyphemum sperneret, ille iratus Acin necauit. qui postea Galateae miseratione in fontem mutatus est, qui hodieque †latine 
Acilius dicitur ab illius nominis deriuatione. quis est nam ludus i. u. 'ludus' uoluptas. et ad maiorem terrarum laudem dicit in 
mari nullam esse uoluptatem: nam haec est plena laus, quae etiam 
contrariarum rerum continet uituperationem. 
          lentae flexibiles. umbracula Cicero “umbraculisque siluestribus”. 
          insani fluctus id est magni, ut “quid tantum insano 
iuuat indulgere dolori”. 
          pura sub nocte serena. 
          numeros memini metra uel rhythmos, uel certe numeros 
uersuum. si uerba tenerem hoc est carmen non teneo. 
          daphni, quid antiquos pro 'antiquorum'. daphni quid 
antiquos s. s. o. ecce dionaei processit caesaris astrum cum 
Augustus Caesar ludos funebres patri celebraret, die medio stella 
apparuit. ille eam esse confirmauit parentis sui: unde sunt uersus 
isti compositi. 'Dionaei' autem longe repetitum est, ab matre Ueneris Diona. sane 'astrum' graece dixit: nam stellam debuit dicere. 
Baebius Macer circa horam octauam stellam amplissimam, quasi 
lemniscis, radiis coronatam, ortam dicit. quam quidam ad inlustrandam gloriam Caesaris iuuenis pertinere existimabant, ipse animam patris sui esse uoluit eique in Capitolio statuam, super caput auream 
stellam habentem, posuit: inscriptum in basi fuit 'Caesari emitheo'. sed 
Uulcanius aruspex in contione dixit cometen esse, qui significaret exitum noni saeculi et ingressum decimi; sed quod inuitis diis secreta  
rerum pronuntiaret, statim se esse moriturum: et nondum finita oratione, in ipsa contione concidit. hoc etiam Augustus in libro secundo 
de memoria uitae suae complexus est. et haec Moeris non ut sua, sed 
Uergilii refert, in honorem Augusti composita. 
          quo segetes gauderent f. ad mensem alludit Iulium, 
qui dictus est in honorem Caesaris: quo et uuae et frumenta maturescunt. 
          insere daphni piros hoc in gratiam Augusti, per cuius beneficium securus de agris suis est. carpent tua poma nepotes ac 
si diceret, nihil est quod possis timere: nam illud respicit, quod 
supra inuidiose ait “insere nunc Meliboee piros, pone 
ordine uites”. 
          omnia fert aetas id est aufert: nam intellegimus eum 
subito obticuisse, nec quod coeperat implere potuisse. animum 
quoque etiam memoriam. 
          longos soles c. id est aestiuos dies finire, ut “tris adeo 
incertos caeca caligine soles”. condere finire, usque ad occasum ducere. 
          nunc oblita uel omissa, uel figurate, quorum ego oblitus sum. 
et ostendit Moerin nullum suum, sed omnia Menalcae carmina retulisse. uox quoque moerin iam fugit ipsa his uersibus ostendit, uigorem cantandi, quem prius habuerat, perdidisse se. et per allegoriam obsessum malis animum demonstrat. 
          lupi moerin uidere priores hoc etiam physici confirmant, 
quod uoce deseratur is, quem prior uiderit lupus: unde etiam prouerbium hoc natum est 'lupus in fabula', quotiens superuenit ille, de 
quo loquimur et nobis sui praesentia amputat facultatem loquendi.  
          satis referet tibi saepe menalcas ordo est 'satis saepe'. 
          causando causas nectendo differs nostra desideria. 
          tibi stratum silet aequor in tuam gratiam. et hoc 
dicit: ut possis canere, cuncta siluerunt. aequor spatium campi. 
          aspice uentosi ceciderunt murmuris aurae frondes scilicet 
arborum. et ostendit, uel ipsas auras quieuisse, quibus nihil omnino 
moueatur. 
          bianoris hic est, qui et Ocnus dictus est—de quo ait 
in decimo “fatidicae Mantus et Tusci filius amnis”—, 
conditor Mantuae. dictus autem Bianor est, quasi animo et cor-
pore fortissimus, ??? ??? ???? ??? ???????. 
          stringunt frondes amputant, decutiunt: ipse in georgicis 
“sed tamen et quernas glandes tunc stringere 
tempus”. 
          tamen ueniemus in urbem etiam si paululum quiescentes 
dederimus operam cantilenae. et deest 'hodie'. 
          nox pluuiam ne c. a. u. aer enim aut cum ortu solis 
aut cum occasu mutatur frequenter, quod in Aeneide etiam saepius 
indicatur. 
          usque eamus iugiter eamus, sed cantantes: ita enim minorem itineris sentiemus laborem. 
          hoc fasce leuabo si cantantes ierimus, haedorum te 
onere ipse releuabo; nam fascem ait onus: sic in georgicis 
“iniusto sub fasce uiam dum carpit”. 
          desine plura puer ac si diceret, nimii desiderii es. et 
'plura' deest 'dicere', ut esset 'desine plura dicere'. quod nunc instat agamus centurionem placemus, nam canere otiosorum est. 
          cum uenerit ipse uel Uergilius, cuius aduentu sperabat 
securitatem: uel ipse Augustus, qui Actiacis bellis fuerat occupatus.  
                    ECLOGA DECIMA. 
          extremum hunc arethusa m. c. l. Gallus, ante omnes 
primus Aegypti praefectus, fuit poeta eximius; nam et Euphorionem, 
ut supra diximus, transtulit in latinum sermonem, et amorum suorum de Cytheride scripsit libros quattuor. hic primo in 
amicitiis Augusti Caesaris fuit: postea cum uenisset in suspicionem, 
quod contra eum coniuraret, occisus est. fuit autem amicus Uergilii adeo, ut quartus georgicorum ab medio usque ad finem eius 
laudes teneret: quas postea iubente Augusto in Aristaei fabulam 
commutauit. hic autem Gallus amauit Cytheridem meretricem, libertam Uolumnii, quae, eo spreto, Antonium euntem ad Gallias 
est secuta: propter quod dolorem Galli nunc uidetur consolari Uer-
gilius. nec nos debet mouere quod, cum mutauerit partem quarti 
georgicorum, hanc eclogam sic reliquit: nam licet consoletur in ea 
Gallum, tamen altius intuenti uituperatio est; nam et in Gallo inpatientia turpis amoris ostenditur, et aperte hic Antonius carpitur, 
inimicus Augusti, quem contra Romanum morem Cytheris est in castra 
comitata. 'extremum laborem' non quod mihi laboriosum est— 
nam scribere apud poetas ludus est, ut “et ipsum ludere 
quae uellem”—, sed rem tibi laboriosam, scilicet ut nympha, 
uirginitate gaudens, praestes de amoribus cantilenam. unde et rogat, dicens 'concede', et uerecunde 'pauca' postulat et eam adiurat 
etiam 'sic tibi cum fluctus subterlabere Sicanos'. per Arethusam 
autem musam Siculam, id est bucolicum Theocritium inuocat carmen. sane 'Arethusa' secundum latinitatem in paenultima habet 
accentum, secundum rationem graecam in tertia ab fine, sicut Creusa 
et ???????.  
          pauca meo gallo non ad ceterarum eclogarum comparationem; sed 'pauca', quantum ad Galli pertinet scripta, quae, ut 
supra diximus, de suo amore composuit. ipsa quae amata spreuit 
amorem. lycoris pro 'Cytheris'; licet enim poetis alia nomina pro 
aliis ponere. 
          sic tibi cum fluctus s. l. s. uaria enim opinio est: nam 
alii dicunt, ad Arethusam, nympham Siciliae, Alpheum de Elide 
uenire per maria, secundum quos dixit “Alpheum fama est huc 
Elidis amnem”; alii dicunt ipsam Arethusam iam in fontem mu-
tatam Alpheum fugere et de Elide ad Siciliam uenire, quod nunc 
est secutus. sane dicitur quodam tempore patera aurea in Arethusa 
inuenta, quam olympionices in Alpheum miserat. et cum Olympiae 
hostiae caeduntur, cruor earum, in Alpheum infusus, in Arethusam 
exit. sicanos Sicilia ante Sicania dicta ab Sicano, Terrae filio. 
          doris amara mater nympharum est, quam pro mari posuit: uel 'Doris' Oceani filia, coniunx Nerei. 
          sollicitos sollicitatos, plenos sollicitudinis post Cytheridis 
abscessum, quam Lycorin uocat. fuerunt autem uno tempore nobiles meretrices tres, Cytheris, Origo, Arbuscula: Horatius “explosa 
Arbuscula dixit”, idem “ut quondam Marsaeus, amator Originis ille, qui patrium mimae donat fundumque laremque”. 
          simae graecum est nomen, id est pressis naribus, unde et 
simias dicimus: quod epitheton Theocritus dat praecipue 
apibus. et dicens 'simae uirgulta capellae' hic poetam quasi pastorem 
posuit. 
          respondent omnia siluae per echo, id est uocis imitationem nos solantur. et mira breuitate sensus uersus huius explicatus est. 
          quae nemora hinc carmen uidetur incipere. et est quaedam 
Theocriti ecloga, in qua suos amores deflere Daphnis inducitur: uel 
ut alii, quidam pastor Daphnin amore mortuum deflet. huius omnem 
ordinem ad hanc eclogam transtulit. saltus habuere puellae 
n. naidas nymphas simpliciter accipiamus: nam si proprie loqueretur, oreades diceret; naides enim fontium, oreades montium nymphae 
sunt. sane quia diximus easdem esse nymphas, quas etiam 
musas, uidetur hoc dicere, quia, si cum ipso fuissent musae, id 

est si dedisset operam scribendis carminibus, non incidisset in tantas amoris angustias: uel cur eum amantem musae deseruerint, cum 
propter ingenium earum esset antistes. 
          indigno uel meretricio uel magno: nam et Ennius ait “indignas turres”, id est magnas. alii 'indigno' non quia Cytheris 
pulchra non fuerit, sed quia Gallus ab ea spretus sit. 
          neque parnasi uobis iuga neque p. Parnasus mons Boeotiae, Pindus Thessaliae: ambo Apollini et musis consecrati. 
          aonie aganippe nominatiui sunt singulares. Aganippe 
autem fons est Boeotiae, quae et Aonia dicitur. 'Aonie' autem 
breuis fit 'ni', quia sequitur uocalis uocalem. Callimachus Aganippen fontem esse dicit Permessi fluminis. 
          sola sub rupe deserta. Maenalus autem et Lycaeus 
montes sunt Arcadiae. et per montes homines significauit. 
          stant et oues circum scilicet circa Gallum, eius amorem stupentes. sensus autem est: sicut oues, o Galle, circa te  
stare non paenitet, ita nec te illarum paeniteat; nam etiam Adonis 
quondam ouium extitit pastor. et quod ait 'nostri', miscuit suam 
personam, ut frequenter facere consueuit: nam erat integrum 'tui 
nec paenitet illas'. alii 'paenitet' pudet accipiunt. 
          nec te paeniteat p. d. p. allegoricos hoc dicit: nec tu 
erubescas bucolica scribere. 
          adonis 'a' habet accentum, quia graecum est nomen; tamen etiam latine sic dicimus: nam 'Adon' nusquam lectum est. et 
est de hoc fabula talis: in Cypro insula regnauit Cinyras, habens filiam 
Myrrham nomine. quae Solis ira in amores incidit patris, cum quo 
etiam ministerio nutricis concubuit: namque nutrix Myrrhae dixit Cinyrae, esse quandam puellam, quae eius amore flagraret et concubitum 
nocte in tenebris propter uerecundiam expeteret uirginalem. hoc Cinyras, 
incitatus libidine, pollicitus est. cupiens deinde uidere uultus puellae, 
lumen iussit inferri uisamque filiam persequi cum gladio coepit, ut 
interficeret. quae grauida de patre confugit in siluas ibique mutata est 
in arborem nominis sui. sed infantem conceptum etiam in cortice retinuit et postmodum dente apri excisum emisit in lucem. qui ab nymphis eductus, Adonis cognominatus est. quem quia Uenus adamauit, 
Mars in aprum transfiguratus occidit. quem multi miseratione Ueneris 
in rosam conuersum dicunt. est etiam alter ordo huius fabulae: ex 
Aegypto †Epiuotasterius et Yon fratres ad insulam Cyprum profecti 
sunt atque ibi sortiti uxores. ex quorum genere Celes procreatus est, 
qui habuit Erinomam filiam. haec cum esset nimiae castitatis et hoc 
a Minerua et Diana diligeretur, Ueneri esse coepit inuisa. quae cum 
puellae castitati insidiaretur, in amorem eius inpulit Iouem. quem 
dolum postquam Iuno animaduertit, ut fraudem fraude superaret, petit  
a Uenere, ut in amorem puellae Adonem inflammaret. quem posteaquam nulla fraude sollicitare in eius amorem potuit, obiectis quibusdam 
nebulis, ipsum Adonem in penetrale uirginis perduxit. ita pudicitia 
puella per uim et fraudem caruit. sed hanc Diana miserata circa Cisseum fluuium in pauonem mutauit. Adonis uero ubi cognouit se amatam Iouis uitiasse, metuens profugit in montis Casii siluas ibique inmixtus agrestibus uersabatur. quem dolo Mercurii monte deductum cum 
aper, quem fabulae Martem loquuntur, uehementer urgeret et ab Adone 
uinceretur, repente fulmen Iuppiter iecit et Adonem morti dedit: sed 
cum Uenus illusum sibi et mortem amati Adonis saepe quereretur, 
Mercurius miseratus imaginem Adonis, ut uiuere crederetur, ad suos 
reduci fecit; Iuno autem ab Ioue petiit, ut Adonis in lucis patriis 
aeuum degeret. tunc  Diana puellae Erinomae formam pristinam reddidit, quae tamen ex Adone Taleum filium procreauit et cum uiro 
permansit. 
          uenit et upilio ouium custos. et propter metrum ait 
'upilio'—nam 'opilio' dicimus—et graeco usus est schemate, 
sicut illi dicunt ?????? pro eo quod est ????? et ???? pro eo 
quod est ???. tardi uenere subulci 'tardi' id est stulti— 
Terentius in Heautontimorumeno “tardus es”, id est 
stultus—: nam porci cito ambulant. alii pro 'fatigati' accipiunt. 
'subulci' autem pastores porcorum. 
          uuidus h. u. d. g. m. 'uuidus' pinguis. et 'umidum' est quod 
extrinsecus habet aliquid umoris, 'uuidum' uero quod intrinsecus, 
unde et 'uuae' dictae sunt: quod tamen plerumque confundunt 
poetae. 'hiberna' autem 'de glande' de collectione glandis, quia per 
hiemem colligitur.  
          amor iste id est tam inpatiens, tam turpis. alii sic intellegunt 'unde', quod non dignus illo atque superbe fastidiebatur. 
          galle quid insanis uult spem amoris desperatione sanare. 
tua cura lycoris paene inrisorie dictum est 'tua cura', id est 
pro qua tu ita es sollicitus, te reliquit. et bene cum alii interrogent, quasi deus Apollo diuinat. 
          perque horrida castra secuta 'horrida' semper; nunc 
propter bella ciuilia. et subtiliter hic tangit Antonium, ut diximus 
supra. 
          quassans concutiens. 
          quem uidimus ipsi utrum, quia praesentia numina agrestium, 
et ipse et fauni: an quia solent numina plerumque se rusticis offerre: unde est “satis est potuisse uideri”. notandum 
sane quod ea numina plerumque, quae amauerunt, dicit ad amatorem uenire: nam Apollo amauit Daphnen, Pan Syringa, Siluanus 
Cupressum. 
          sanguineis e. b. m. r. ebulum genus est herbae sambuco simile. 'minio' autem ideo, quia facie rubra pingitur Pan propter 
aetheris similitudinem: aether autem est Iuppiter. unde etiam 
triumphantes, qui habent omnia Iouis insignia, sceptrum, palmatam—unde ait Iuuenalis “in tunica Iouis”—, faciem 
quoque de rubrica inlinunt instar coloris aetherii. 
          amor non talia curat quasi expertus in Syringa loquitur. 

          tristis at ille alii 'tamen' superioribus iungunt; sed melius ut sic legamus 'tamen cantabitis', ut sit sensus: licet ego duro 
amore consumar, tamen erit solacium, quia meus amor erit uestra 
cantilena quandoque. uidetur enim neque obiurgationes neque consolationes recipere obstinate moriturus; nihil enim ad dicta ab eis respondit. arcades pastores. et allegoricos ostendit Uergilius, 
quantum ei praestet amorem eius canendo. 
          ossa quiescant nam se dicit moriturum. 
          olim futuri temporis est modo. 
          aue custos gregis aut maturae uinitor uuae ac si diceret: quid mihi cum urbibus, ubi sunt meretrices tam pulchrae 
quam perfidae? 'uinitor' autem uel custos uel cultor uinearum. 
          quicumque furor omnis enim amor plenus furoris est. 
quid tunc  si fuscus amyntas quasi ei obiectum sit, quod Amyntas 
fuscus esset, sic respondit: quid deinde, si fuscus est? 
          mecum inter salices uidelicet alteruter, uel quisquis ille uel 
illa fuerit. 
          hic gelidi fontes hic m. p. l. ac si diceret: quid te iuuat inter frigora Gallicana demorari? et cum optasset aliud, iterum 
ad amatam rediit. 
          hic ipso aeuo id est flore aetatis. 
          nunc insanus amor hinc usque ad finem amatoris inconstantia exprimitur, cui electa displicent statim. 
          tela inter media atque a. d. h. ex affectu amantis ibi 
se esse putat, ubi amica est, ut 'me' sit 'meum animum'. 
          nec sit mihi credere tantum 'tantum', quidam, id est 
tam longe obes, ut nolim credere, te tam longe abesse: uel certe: modo 
es tu procul tantum ab ciuitate, quae soles urbibus frui. et per 
parenthesin dictum est 'nec sit mihi credere', id est quod utinam 
non credam: Terentius in Heautontimorumeno “miserum? 
quem minus credere est”. hi autem omnes uersus Galli sunt, de 
ipsius translati carminibus. 
          ab dura quae et amatorem spernis et Gallicana potes frigora sustinere. 
          me sine sola uides hinc est “sola domo maeret uacua”.  
me sine s. u. nam meretrix sola esse non potest. ab te ne frigora laedant inconstantem animum expressit, miserantem et optantem. 
          teneras plantas ostendit illam pulchram. 
          ibo et chalcidico quae sunt m. c. u. c. p. s. m. a. 
Euboea insula est, in qua est Chalcis ciuitas, de qua fuit Euphorion, quem transtulit Gallus. et hoc dicit: ibo et Theocritio stilo 
canam carmina Euphorionis. alii dicunt ideo magis per Chalcidem 
Theocritum significari, quod de Chalcide profecti sint qui Naxum in 
Sicilia condiderunt. alii uolunt ipsum Theocritum de Sicilia ad Chalcidem postea migrasse. circa hanc Chalcidem ille euripus est, qui 
septies in uno die aestu maris fluit ac refluit. sinus ipse, in quo supra 
dicta loca constituta sunt, Salganeus dicitur. 
          spelaea graece ait pro speluncis. 
          crescent illae quasi ei iterum displicet, ne cum arboribus eius crescant amores. sane breuiter dictus iste totus sensus. 
          mixtis lustrabo m. n. ???????? pro 'inmixtus nymphis': 
multis enim unus miscetur. 
          parthenios canibus c. s. Parthenius mons est Arcadiae, 
dictus ab uirginibus, quae illic uenari consueuerant: uel ab Parthenio, 
Iouis filio, Arcadis fratre: uel quod ibi uirginitas Callistonis delibat 
sit: uel quod Partheniae, Lacedaemonii, duce Phalanto ibi aliquando 
consedissent, priusquam in Italiam nauigarent ac Tarentum conderent. 
uetabunt frigora quasi amore ardens loquitur. 
          tamquam haec sit n. m. f. iam quasi ad se recurrit et 
illud, quod supra audiit, respicit “Amor non talia curat”. 
          iam neque hamadryades r. n. c. n. i. p. amantis animum 
expressit, cui quod ante placuit, statim displicet. hamadryades 
nymphae, quae cum arboribus et nascuntur et pereunt. qualis fuit  
illa, quam Erysichthon occidit: qui cum arborem incideret, et uox 
inde erupit et sanguis, sicut docet Ouidius. dryades uero sunt quae 
inter arbores habitant, oreades quae in montibus. sane ab ouibus 
nymphae perimelides, ab fluminibus naides, ab pratis limonides, ab alimonia infantum curotrophae nominantur. hoc autem ad superiora 
pertinet, quia dixerat 'mixtis lustrabo Maenala nymphis'. 
nec carmina nobis ipsa placent quia dixerat 'carmina pastoris Siculi modulabor auena'. 
          ipsae rursus c. s. propter illud 'iam mihi per rupes 
uideor lucosque sonantes ire'. 'concedite' uero hic 'abite', supra alite 
“concede laborem”. 
          nec si frigoribus m. h. b. 'mediis' manifestis. et hoc 
dicit, amore se carere non posse, nec si Hebrum, Thraciae fluuium, 
mediis frigoribus bibat, nec si aestibus nimiis fuerit in ardenti 
prouincia. dicit autem hoc secundum physicos, qui morbos aut ab 
contrariis aut ab similibus asserunt posse depelli. 
          sithoniasque niues Sithon mons est uel gens Thraciae, ab 
rege Sithone, patre Phyllidis, quae Demophoonta amauit. 
          liber corticis pars interior. 
          uersemus pascamus, quoniam qui pascit, huc et illuc agit 
pecus, quod est uersare, ut est in Aeneide “tu currum deserto in gramine uersas”: aut exerceamus et tractemus, ut in undecimo “consilio uersare dolos ingressus” et item 
“seu uersare dolos seu certae occumbere morti”. 
          omnia uincit amor et nos cedamus amori cuiuis enim facilius quam Amori repugnatur, quod eleganter Plautus explicuit “qui 
amans egens ingressus est princeps in Amoris uiam, superauit aerumnis in suis aerumnas Herculis: nam cum leone,  
cum excetra, cum apro Aetolico, cum auibus Stymphalicis, 
cum Antaeo me deluctari malueram, quam cum Amore”. 
          haec sat erit iam ad musas loquitur. 
          gracili fiscellam texit hibisco ac si diceret: nisi hac 
re occupatus, minime canerem. allegoricos autem significat se composuisse hunc libellum tenuissimo stilo. 
          quantum uere nouo uiridis se subicit alnus 'uere nouo' 

uel generaliter, uel sibi nouo. 'uiridis' autem pro tenera. et hoc dicit: 
amo, inquit, Gallum, sed latenter, sicut arbores crescunt—nam 
comparatio ista hoc significat—, scilicet propter Caesarem. 'subicit' uero uel sursum iacit, uel subter iacit. 
          nocent et frugibus umbrae quanto magis hominibus? 
unde est in georgicis “et ruris opaci falce premes 
umbram”, et item alibi “aut umbra nocet”. 
          ite domum saturae u. h. i. c. uerecunde se capellarum 
dicit esse pastorem, id est uilissimorum animalium: nam bucolica 
scribens, debuit se dicere boum esse pastorem; sed uitans arrogantiam, ultimum se uoluit esse, non principem in scribendis bucolicis: quamuis alii dicant, ideo eum etiam capellarum se memorasse pastorem, quod apud nonnullos de capris propter abundantiam lactis uel 
fetuum maior fructus putetur, ut ipse ait “densior hinc suboles, hinc 
largi copia lactis”, et item “quo minor est illis curae mortalis 
egestas”.  


