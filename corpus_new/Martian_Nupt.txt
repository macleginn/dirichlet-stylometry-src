____________________________


 Iam facibus lassos spectans marcentibus ignes
      instaurare iubet tunc hymenea Uenus
quis modus inquit erit quonam sollertia fine
      impedient thalamos ludere gymnasia
deriguit comis blandisque assueta Uoluptas
      et noster pallens contrahit ora puer
ipsa etiam fulcris redimicula nectere sueta
      Flora decens trina anxia cure Charite est
 nec melicum reticens modulatur tibia carmen
      nec dulcis temptat psallere Melpomene
omnia quae tenero moris feruescere ludo
      in cumulum doctae uocis honore tacent
 nec Suada inlecebris sponsalia pectora mulcet
      nec Stimula incenso allicit aculeo
 quin etiam interulos gaudens dissoluere nexus
      blandificaque libens stringere corda face
nictantes oculos reprimit stupefacta pauore
      nec perferre ualet Gorgonos ora trucis
 si erudita placent certe sponsalia diui
      saltem docta ferat carmina Calliope
 nam simul oblectans uocis modulamine mentes
      taedia dulcisonis auferet illa tonis
 quippe scruposis fateor lassata puellis
      insuetis laedor maestificata moris
Pronuba sic uolupe est haec seria carpere Iuno
       nec cura astriferi te stimulat thalami
 ast ego succubui lepidisque assueta choreis
      non ualeo tristes cernere Cecropidas

 Et cum dicto resupina paululum reclinisque pone consistentis sese permisit amplexibus Uoluptatis cuius uerbis assertionique ruricolae omnes cunctique fluctigenae quamplures etiam astriluci assensere diui praesertimque Lemnius Mulcifer fabrilium tantum operum sollers maritus promptiore attestatione collaudat tunc denique quod decenter innixa atque ipsa relabentem lassitudo decuerat Mars eminus conspicatus tenere cum admirationis obtutu languidiore fractior uoce laudauit profundaque uisus est traxisse suspiria nec Bromius in fauoris gratiam dispar fuit quin etiam ipsum Atlantiadem tam flammatae cupiditatis cura concussit ut omittere uellet quae circa sponsalem conuentum ornatiora disposuit tanti quippe uisum numquam Ueneri displicere uerum superum pater licet insinuatione germanae ut properaret admonitus tamen ne quid nuptialibus derogaret ornatibus aut tantae eruditionis examen deliciosa festinatione conuelleret qui probandarum numerus superesset nihil afferens festinationis exquirit cui Delius Medicinam suggerit Architectonicamque in praeparatis assistere sed quoniam his mortalium rerum cura terrenorumque sollertia est nec cum aethere quicquam habent superisque confine non incongrue si fastidio respuuntur in senatu caelico reticebunt ab ipsa deinceps uirgine explorandae discussius una uero quae potissima caeli siderumque dilectio est examinis huius tam fauore quam uoluptate disquiritur tuisque conspectibus non poterit sine scelere uiduari

 Sed illud prae cunctis intimatum uelim quod dotis offerendae cumulandaeque reciproco alias aduexit uirginis mater puellas quas opulentis collocatura muneribus examine isto explorare constituit hae igitur non dispares numero nec disgregae uenustate eruditionis etiam dignitate paucis adstantium conferendae in penetralibus quoque uirginis secretis et sanctioribus alumnatae quone odio quibusque deliciis ac prorsus enerui mollitudine sideralis curiae transeantur Iouialis uigoris maiestate percense! hic Tritonida atquin ait uirgines quas Phronesis educauit superum incessabiliter pectorum arcana tenuerunt nec fuit uestrum quisquam qui non illis uoluntatis abditae interpretamenta commiserit denique ex his quamplures antistitiam professae diuum ac ni per illas nefas in terris sanctis libare numinibus certe litare penitus abnegatum uerum transactae uirgines eruditionis cascae praestitere miracula hae familiaritatis uestrae praeferunt documenta nam inter diuina humanaque discidia solae semper interiunxere colloquia has igitur ingressas agnoscetis probabitisque diui quae dum Delius Pallasque dissererent earum disquisita uocabula tunc Phoebus Genethliace prior inquit astabit quae rationis aetheriae conscia pensa Lachesis adoperte atque instantium saeclorum generanda denuntiat deinde Symbolice quae uarietatibus ominatis uentura componens auspiciorum prouentus pensat uicibus futurorum Oeonistice tertia est per quam tripus illa uentura denuntiat atque omnis eminuit nostra cortina denique in argumentum praescientiae mihi coruus alludit cycnus etiam sociatur ut diei noctisque prouentus nos auibus praesentire concolor temporum pluma testetur ipsaque tripus trini cursus praesagia pollicetur hoc est exstantis instantis et rapti demum trigarium supplicantis semper germanitatis adueniet quod uestra uulgo suffragia pollicendo incertos mortalium sensus primum in spem opis superae proritauit praesidiique indigam in cultum fecit procedere nationem hanc igitur siue trigeminam feminam siue tres in unius nominis uocabulum conspirantes quis in caelum uenientes inexaminatas adtemptet explodere cum per eas in terras nos certum sit demeare post has uero adstabit decens illa sidereis fulgoransque luminibus quae epistularis tua et dicta est et probata huic semper pater tuas assereris credidisse manubias ac trisulcae lucis commisisse fulgorem quae uias uestigia aduentum exitusque igniuagae denuntiationis agnoscit huic igitur feminae colloquium denegamus per quam edictorum tuorum admonitus mortalibus innotescunt cur igitur pater optime remoraris et intromittere eas alacer et probare

 Postquam haec Latoius dixit Iuppiter Harmonien uenire quam suggestum est Mercurialium solam superesse praecepit tuncque alias in ordinem continari hic Luna iam gemina emensi diei portione commonita ingressuram mox inquit feminam possum explorare uobiscum ceterum propinquante confinio noctis consequentibus tempora impertire non possum quippe Plaustrum mihi Taurusque ac mundanae decursionis itiner subeundum nec ceterarum me auscultare commentis stelligeri raptus meta permittit et fateor uellem si qua examinationem uirginum prorogaret auctoritas ipsa quoque tam praecluis eruditionis asserta cognoscere praesertimque cum perendinatio rationabiliter expectatur ne lassata cognoscentis curae fatigatione fastidia omnem doctae intimationis excursum grauatae laboribus intentionis excludant et illa expetendae cognitionis adprobandaeque subtilitas in odium noscendorum obtusa multiplici prolixitate uertatur aequius igitur duco ampliandam discussionem tantam in ardentem sitim aurium uiuidarum quae cum Luna dissereret omnes certatim assensere diui dehincque utrum repensatrix data diesque conferendae dotis prorogari iure publico posset inquiritur quo dicto arcanus ille prisci iuris assertor magna nepotum obsecratione consulitur responditque regulariter etiam matrimonio copulato dotem dicere feminam uiro nullis legibus prohiberi ac tunc Iuppiter periti patris eruditione commonitus habeo inquit mea pignera gratulandum quod fas asseritur quicquid uos uelle cognoui neque enim fastuosa rigidus elatione defugiam aut uestrum crebrius accelerare consilium aut doctarum uirginum examinare sollertiam desidis ignauiae dissimulatione piguerit praesertim cum terris indecenter expulsas solis oporteat adhaerere sideribus

 Nunc igitur praecellentissimam feminarum Harmoniam quae Mercurialium sola superest audiamus haec quippe et superum curas prae cunctis poterit permulcere aethera cantibus numerisque laetificans et nostra tantummodo cupit celebrare palatia exosa terrigenae stoliditatis ignauiam quam melicorum indocilis auget sine fine mortalitas denique iam pridem homines dirutaque gymnasia abscedens orbe terrisque damnauit ac uix Cyllenidae indagantis excursibus nunc comprehensa post longae occultationis obliuia de fugae reuocatur reduciturque latibulis hanc igitur repertam post saecula numerosa et tandem in usum melicum carmenque renouatam tam uolupe est quam conducit audire ceterae uero eruditionis doctissimae sacraeque germanae cum renouata lux fuerit intromissae intentioris curae examine probabuntur his orsis Iouialibus Phoebus admonitus uirginem sibi prorsus accommodam admissurus egreditur

 Uerum Paphie remeantis filiae gratulatione concussa annuit puero praecineret nuptiale carmen itaque Hymenaeus alacri tandem uigore luminatus nec ipsa iam renuente Tritonide sic coepit

Aurea flammigerum cum Luna subegerit orbem
      rosis iugabo lilia
uirgo deusque sacro sociabunt foedera lecto
      fulcris parate cinnama
Hesperus intactam seruet licet usque puellam
      nuptam uidebis Phosphore
 nec matris lacrimae pressi nec uiribus ungues
      nexus ualebunt rumpere
 ne thalamos metuas eris hoc quod Iuno Tonanti est
      quae nunc sorore dulcior
 si placuit docti sollertia sacra mariti
      magis placebunt oscula
Aurora exoriens roseis spectabit ocellis
      floris resecti praemia
ipse ego pallentem speculabor luce puellam
      sese occulentem uisibus
conscia iam Ueneris noua serta parate Napeae
      crocumque lecto aspargite
 inque torum uiolas certatim fundire conchis
      puluinar almum comite
crinale spicum pharetris deprome Cupido
      libens capilium soluere
flammea uirgineum quae obnubere sueta pudorem
      regina deme Pronuba
te blandum teneri quae conscia sola doloris
      Uenus decens solabitur
quae nunc dura nouo nescis committere amori
      parabit illa pectora
tu modo quae mando oculos deiecta decoros
      reconde mentis intimo
doctilocum pulchris iuuenem complexa lacertis
      fecunda redde pignera

His Hymenaeo diutius uelut fescennina quadam licentia personante geminanteque crebrius placuisse ratus maxima circumstantium multitudo Tritoniden Dionenque comitata digreditur et ad nos reductae tandem uirginis studio properanter concurritur uerum tam puellarum quae deas dominas consecutae pone forte constiterant quam heroum populus qui iussus aduenerat properabat illae ut psallendi materiem discerent hi ut sacri uultus memoriam recenserent nec mora et ecce quaedam suauitas intemptata aulicaeque dulcedinis cantus insonuit ac melodiae ultra cuncta rerum oblectamina recinentes auditum mirantium compleuere diuum non enim simplex quidam et unius materiae tinnitibus modulatus sed omnium organicarum uocum consociata permixtio quandam plenitudinem cuncticinae uoluptatis admisit quo canore diutius circumstantium pectora deorumque mulcente illae egressorum paulo ante turbae aduentum uirginis praeeuntes ac tanti comitatus praeambulae reuisuntur sed non cassae dulcedinis nec sine aliquo sonori modulaminis argumento aut opere reuerterunt nam Eratine Cypridis filia et Himeros Cupidinis assecutor itemque Terpsis ex famulitio Dionae concinentes gratissime intrauere primum sed puer monauliter sonabat post hos psallentes Pitho Uoluptas et Gratiae admixtis lyrae uocibus atque ipsae harmonicis dissultantes motibus aduenere dextra laeuaque interea praecedebat numerus heroum crinitorumque sapientum qui omnes modulatione quidem leni paruaque uoce qualibet dulcedine murmurantes sed alii laudes deorum hymnosque quam plurimi alii musicos tonos quos modo compererant retexebant uerum per medium quidam agrestes canorique semidei quorum hircipedem pandura Siluanum harundinis enodis fistula sibilatrix rurestris Faunum tibia decuerunt uerum sequens heroum praeclui enituit admiratione conuentus nam Orpheus Amphion Arionque doctissimi aurata omnes testudine consonantes flexanimum pariter edidere concentum

 Nam Thrax quo duri rumpere regna Erebi
 quoque suam meruit immemor Eurydicen
quo cantu stupidae tigridis ira ruit
quo fertur rabidas perdomuisse feras
quo uidit rigidas glandibus ire comas
Ismaros et siluas currere monte suas
carmine quo Strymon continuit latices
 et Tanais uersis saepe reflatus aquis
quo impune accubuit rictibus agna lupi
 et lepus immiti contulit ora cani
hoc nunc permulsit insonuitque melo
accumulansque magis carmina sacra Ioui
quo Amphion rigido in corpore mentis iter
quoque dedit montes sumere posse animas
quo sensus duris cautibus inseruit
 et docuit rupes carmina uelle sequi
 nam muros Thebis dulcisonis fidibus
praesidiumque dedit carminis arbitrio
 sed nec Arioniam marmora surda chelyn
tempsere extremam cum flagitaret opem
 et licet indomiti dira procella noti
spumea Scyllaei uerreret ima maris
delphinas totis sollicitauit aquis
 et melicos cantus belua grata tulit
o uere antistans numina magna deum
quae istorum laudes protulit Harmonia
quae domitare Erebum marmora saxa feras
 et potuit rupes sensificare tonis

 Post hos honoratior fontigenarum uirginum chorus Pegaseae uocis nectare diffluebat qui Phrygii cuiusdam bupaedae cicutis geminatis interstinctus omnes praecedentium suauitatum dulcedines anteibat tandem inter Phoebum Pallademque media Harmonia sublimis ingreditur cuius sonorum caput auri coruscantis bratteis comebatur caeso etiam tenuatoque metallo rigens uestis et omnibus ad motum gressumque rata congruentia temperatum blandis leniter crepitaculis tinniebat cuius incessum mater Paphie ut eam contigue sequebatur licet pulchris rosea numeris ac libratis passibus moueretur uix tamen poterat imitari dextra autem quoddam gyris multiplicibus circulatum et miris ductibus intertextum uelut clupeum gestitabat quod quidem suis inuicem complexibus modulatum ex illis fidibus circulatis omnium modorum concinentiam personabat laeua autem uirginis quamplures ex auro assimulatae paruaeque effigies theatralium uoluptatum religatae aeque pendebant uerum ille orbis non chelys nec barbiton nec tetrachordon apparebat sed ignota rotunditas omnium melodias transcenderat organorum denique mox ingressa atque eiusdem orbis sonuere concentus cuncta illa quae dissona suauitas commendarat uelut mutescentia tacuerunt ipseque tunc Iuppiter caelestesque diui superioris melodiae agnita granditate quae in honorem cuiusdam ignis arcani ac flammae insopibilis fundebatur reueriti intimum patrimumque carmen paululum in uenerationem extramundanae omnes intellegentiae surrexerunt tunc egersimon ineffabile uirgo concludens ad Iouem reuersa aliis modulis numerisque uoce etiam associata sic coepit

Te nunc astrisonum carmine Iuppiter
quo gemmata poli uoluere sidera
sueuit lege rata sacra recursio
praefandum ueneror quippe potissimus
nectis sceptrifero sub diademate
omnigenum genitor regna mouens deum
mundum perpetuo dum rotat ambitu
mens quam sidereo sufficis impete
te nam flammigeri semina fomitis
spargentem referunt astra micantia
te Phoebea sacro munere lumina
terris purpureum dum renouant iubar
testata ambrosium splendificant diem
Cynthia noctis honos lampade menstrua
auratis decuit praeuia cornibus
 sub te plaustrilucis luminat ignibus
anguis Parrasias disiciens feras
 sic solidi tenerum corporis abditum
tellus non prohibens axibus inditur
alternisque regit et regitur polis
 sic Nerea freti noscere limitem
 sicque ignem superum lambere pabula
 ut nullis scateant dissona litibus
 atque ita perpes ament dissita uinculum
 ut semper metuant foedifragum chaus
tu rector superum tu pater optumus
complexuque pio sidera colligans
natos perpetuo corpore uiuidas
salue nostra cui perficitur chelys
bis plenum omnisona cui recinunt mela

 Iam uos uerenda quaeso caeli germina
quae multiforme scit ciere barbiton
affata nostris ferte corda cantibus
miscilla sacrae dum feruntur curiae
mulcere uestrum quae uelint consortium
 iam uos uicissim proque lege numinum
 posthac sonabo disgregato plasmate
suisque cunctos allubescentes tonis
deducet urget atque ciebit locis
stimulosque rursum lene permulcet melos

 Nunc igitur alma quae senatum lumina
deum uerendo culminatis uertice
 bis sena quamuis uos Etrusci numina
ritus frequentent atque opiment uictimis
tamen gemellis quae refulgent cursibus
natura honoro protulit fastigio
Phoebea uterque praeferens uocabula
Pallas corusca ac decens Latoie!
lunare quippe hac uenit consortium
Phaethontos ardens scandet axem Delius
 nunc uos pudici nostra fratres culmina
precabor ipsa ne uerendos contrahant
uultus iugandis quae ferent dis carmina
Hymenque nostrum inuehat fastidium
psallente plectro concinentur nuptiae
fidibusque luxa fescennina prodient

 Iam nunc blanda melos carpe Dione
durus quippe rigor cedit amori

Nouit nam tenerum probare carmen
ipsum spumigenae salum Cytheres
Nerinaque chely mouet Camenam
 dum conchis Galatea personantes
nantes fluctigenas chorumque Phorci
flagrans cura trahit niualibusque
inrestinctus aquis triumphat ardor

 Iam nunc blanda melos carpe Dione
durus quippe rigor cedit amori

Carmen Maenaliae tulere pinus
percussaque modis sonat Lycaeis
sollers Arcadiae nemus cicuta
pernix semiferi puella Panos
 nam uersa in calamos sonat loquaces
 quam dum forte deus premit labellis
suspirat uelut osculis canorem

 Iam nunc blanda melos carpe Dione
durus quippe rigor cedit amori

Puer ipse uersiformis
fidibus studet Cupido
arcusque dulcinerues
roseo ligans ramali
feriata liquit arma
calamos parante Musa
 in carminis leporem
curam negat sagittis
tenerumque harundinetum
nostrum in melos reliquit
 nunc ergo corda mulcent
uapor et canor iugati
placet ac decet uicissim
cantemus atque amemus

 Iam nunc blanda melos carpe Dione
durus quippe rigor cedit amori

Prudens puella pulchrae
mater fuit Lacaenae
inlecta sed canore
nescit dolum cauere
 nam candidus niuosis
olor inuolutus alis - 
argenteis minorem
plumis uidens decorem
 nec posse purpuratis
nimium placere ocellis - 
teneros ciere cantus
Phaethontiasque Musas
coepit repente ficta
fraudem parans senecta
 sic admouetur ori
roseumque circumactae
rapit osculum puellae
gremioque complicatus
pretium tulit pudoris

 Iam nunc blanda melos carpe Dione
durus quippe rigor cedit amori

Carmen Latmiadeum
lucis diua secundae
sacris praetulit astris
antrum quippe secuta
linquens culmina caeli
pastoralibus ardens
palmam dedit cicutis
pulso et luminis auro
pandit septa balantum
sordentique adoperta
pratis gaudet amictu
 ac tunc Cynthia noctu
pascit monte capellas
spectans sidera mundi
 mage percrepat flagello
 nec curare deorum
pensa aut ferre susurros
illex carminis ampli
aegram cura coegit
temnit noctis honorem
praefert antra subulci
rupe et dura quiescit
 et post regna Tonantis
stramen dulcius herba est

Talibus Harmoniae carminibus oblectati omnes permulsique diui nec minor quippe ex fidibus suauitas quam uocis modulamine resultabat denique qua industria comparatum quibusue assequendum ediscendumque opibus uigil cura repromittat ut in tam dulcem eblanditamque mollitiem intima mentium liquescat affectio Ioue admirante disquiritur ac tunc uirgo cum artis praecepta ab se expeti examinandae eruditionis intentione conspiceret paulum melicis temperans exhortante quoque Delio Palladeque sic coepit

 Iam pridem quidem exosa terrigenas et fastidiosa mortalium caeli orbes stellantes incutio in quibus artis praecepta edissertare prohibitum cum melodiam omnisonis conuenientem pulsibus modulorum machinae obeuntis ipsa rapiditas et concinat et agnoscat sed quoniam emersa terris uirgo nuptura uanescentia intercapedinatae prolixitatis obliuia iam supero debet uigore discutere iussa percurram si prius ingratae mortalitatis commoda repetita recenseam

 Dum me quippe germanam gemellamque caelo in illa incogitabilis effigientiae genuisset immensitas sidereae reuolutionis excursus atque ipsa totius molis uolumina comitata superos incitosque fulgores modis associans numeros non reliqui sed cum illa monas intellectualisque lucis prima formatio animas fontibus emanantes in terrarum habitacula rigaret moderatrix earum iussa sum demeare denique numeros cogitabilium motionum totiusque uoluntatis impulsus ipsa rerum dispensans congruentiam temperabam quam rem debere mortalibus uniuersis Theophrastus laborauit Pythagorei etiam docuerunt ferociam animi tibiis aut fidibus mollientes cum corporibus adhaerere nexum foedus animarum membris quoque latentes interserere numeros non contempsi hoc etiam Aristoxenus Pythagorasque testantur denique benignitate largissima sensim ipsa notionem meae obiectationis aperui nam fides apud Delphos per Deliacam citharam demonstraui tibiae per Tritonidam nostri comitem Marsyamque Lydium sonuerunt calamos Mariandyni et Aones in laudes inflauere caelestium panduram Aegyptios attemptare permisi ipsisque me pastoralibus fistulis uel cantus auium uel arborum crepitus uel susurros fluminum imitantibus non negaui psaltas chordacistas sambucos hydraulas per totum orbem ad commodum humanae humilitatis inueni per me quippe uestrum homines illexere succursum irasque inferas per naenias sedauere

 Quid quod bella uictoriaeque undique meis cantibus conquisitae nam Cretes ad citharam dimicabant Lacedaemonii ad tibias nec ante adgrediebantur fata proeliorum priusquam illis contigerat litare Musis quid Amazones nonne ad calamos arma tractabant quarum una quae concipiendi studio uenerat cum Alexandrum salutaret donata tibicine ut magno munere gratulata discessit Lacedaemonios in Graecia in Italia Sybaritas tibicines ad proelia praeire quis nesciat tubas non solum sonipedes atque bella sed agonas acuere certamenque membrorum nunc quoque compertum quid pacis munia nonne nostris cantibus celebrata Graecarum quippe urbium multae ad lyram leges decretaque publica recitabant perturbationibus animorum corporeisque morbis medicabile crebrius carmen insonui nam phreneticos symphonia resanaui quod Asclepiades quoque medicus imitatus cum consulentibus urbium patribus plebis inconditae uulgus infremeret seditiones ac censas crebrior cantus inhibuit ebrios iuuenes perindeque improbius petulantes Damon unus ex sectatoribus meis modulorum grauitate perdomuit quippe tibicini spondeum canere iubens temulentae dementiam perturbationis infregit quid afflictationibus corporeis nonne assidua medicatione succurri febrem curabant uulneraque ueteres cantione Asclepiades item tuba surdissimis medebatur ad affectiones animi tibias Theophrastus adhibebat ischiadas quis nesciat expelli aulica suauitate Xenocrates organicis modulis lymphaticos liberabat Thaletem Cretensem citharae suauitate compertum morbos ac pestilentiam fugauisse Herophilus aegrorum uenas rhythmorum collatione pensabat animalium uero sensus meis cantibus incunctanter adduci saltem Thracius citharista perdocuit in quo non fabula sed ueritas gloriam procreauit unde enim cerui fistulis capiuntur pisces in stagno Alexandriae crepitu detinentur cycnos Hyperboreos citharae cantus adducit elephantos Indicos organica permulsos detineri uoce compertum fistulis aues allici comprobatum infantibus crepitacula uagitus abrumpere fides delphinis amicitiam hominum persuaserunt quid canticis allici disrumpique serpentes glandem ferunt messesque transire! manes cieri lunamque laborare nonne ipsius uetustatis persuasione compertum in Lydia Nympharum insulas dici quas etiam recentior asserentium Uarro se uidisse testatur quae in medium stagnum ab continenti procedentes cantu tibiarum primo in circulum motae dehinc ad litora reuertuntur in Actiaco litore mare citharam sonat Megaris saxum ad ictum pulsus cuiuscumque fidicinat possum innumera mortalibus ab me collata percurrere ut non me terras fugiendi studio reliquisse sed ingratae humanitatis ignauiam uiderer iure damnasse sed iam ad artis praecepta desiliam ut nupturae uirgini promissum munus impendam

 Et quoniam officium meum est bene modulandi sollertia quae rhythmicis et melicis astructionibus continetur prius de melicis dissertabo dico quicquid rite sonuerit aut tonum esse aut hemitonium aut quartam partem toni quae diesis appellatur uerum tonus est spatium cum legitima quantitate qui ex duobus sonis diuersis inter se inuicem continetur hemitonium dicitur quod toni medium tenet dieseos uero distantiae tres sunt nam prima breuior quae tetartemoria nominatur ex eo quod quartam partem toni recipiat enarmonios quoque dicitur propterea quod enarmonion modulandi genus per hanc maxime dimetimur secunda ab illa maior est nam tritemoria nominatur quoniam habet partem tertiam toni itemque chromatice appellatur quod chromaticum modulandi genus per ipsam funditur tertia uero habet toni quartam partem ac dimidiam quartae et uocatur hemiolia enarmoniae diuisionis quoniam hemiolii modum complet

Tonus igitur idem plerumque appellatur et sonus uerum soni sunt per singulos quosque ac per omnes tropos numero XUIII quorum primus dicitur apud Graecos proslambanomenos apud Romanos uero idem dicitur adquisitus secundus hypate hypaton hoc est principalis principalium tertius parhypate hypaton id est subprincipalis principalium quartus hypaton diatonos id est principalium extenta quintus hypate meson id est principalis mediarum sextus autem parhypate meson quod est subprincipalis mediarum septimus meson diatonos id est mediarum extenta octauus mese hoc est media nonus trite synemmenon id est tertia coniunctarum decimus synemmenon diatonos hoc est coniunctarum extenta undecimus nete synemmenon id est ultima coniunctarum duodecimus paramesos hoc est prope media tertius decimus trite diezeugmenon id est tertia diuisarum quartus decimus diezeugmenon diatonos quod est diuisarum extenta quintus decimus nete diezeugmenon id est ultima diuisarum sextus decimus trite hyperbolaion id est tertia excellentium septimus decimus hyperbolaion diatonos hoc est excellentium extenta octauus decimus nete hyperbolaion id est ultima excellentium

Hi sunt igitur soni qui modulationem apte et cum ratione componunt constat autem omnis modulatio ex grauitate soni uel acumine grauitas dicitur quae soni quadam remissione mollescit acumen uero quod in aciem tenuatam gracilis et erectae modulationis extenditur

 Ex supra dictis itaque sonis qui et singulis et omnibus tropis rite conueniunt symphoniae tres sunt quarum prima est diatessaron quae latine appellatur ex quattuor et recipit sonos quattuor spatia tria productiones duas et dimidiam nam tonum productionem uocaui est autem hemitoniorum quinque quae ad productiones plenas et integras mediatenus ualent dieseon decem dieseos uero interpretatio est sicut supra dixi quarta pars toni sed haec symphonia est in epitriti ratione epitritus autem dicitur qui et numerum ternarium habet et trium tertiam quod est unus ut sunt IIII ad III alia symphonia quinaria est et dicitur diapente atque constat sonis quinque qui inter se quattuor spatiis diuiduntur productiones habet tres mediamque praecidit hoc est tonos tres ac medium hemitonia septem diesisque quattuordecim atque hemiolii possidet rationem quae forma et eundem numerum circa collata detinet et eius medium ut sunt tria ad duo tertia diapason quae ex omnibus dicitur octo sonos recipit spatia septem productiones sex hemitonia duodecim diesis uiginti quattuor atque constat ex ratione diplasia hoc est dupli

Tropi uero sunt quindecim sed principales quinque quibus bini tropi cohaerent id est Lydius cui adhaerent hypolydios et hyperlydios secundus Iastius cui sociatur hypoiastios et hyperiastios item Aeolius cum hypoaiolio et hyperaiolio quartus Phrygius cum duobus hypophrygio et hyperphrygio quintus Dorius cum hypodorio et hyperdorio uerum inter hos tropos est quaedam amica concordia qua sibi inuicem germani sunt ut inter hypodorion et hypophrygion et item inter hypoiastion et hypoaiolion item conueniens aptaque responsio inter hypophrygion et hypolydion qui tantum duplices copulantur mediae uero grauiorum troporum his qui acutiores sunt proslambanomenai fiunt uerum tropi singuli quoque tetrachorda faciunt quina tetrachordum autem est affectio quaedam sonorum quattuor per ordinem compositorum quorum extremi sibi debeant conuenire sed haec posterius nunc ad inchoamentorum ratum ordinem redeamus praedicta enim ideo prima dicta sunt ut altius teneretur res

Primo quippe cum Lasus ex urbe Hermionea uir mortalibus diuulgaret me tria tantum mei genera putabantur hulikon apergastikon exangeltikon quod etiam hermeneutikon dicitur et hulikon est quod ex perseuerantibus et similibus consonabat id est sono numeris atque uerbis sed quae ex his ad melos pertinent harmonica dicuntur quae ad numeros rhythmica quae ad uerba metrica apergastikon est quidam materiae tractatus efficiens exercitium eius cuius tres itidem partes id est melopoiia lepsis ploke exangeltikon autem ad expositionem pertinere uidetur et habet partes tres organikon odikon hypokritikon quae interius rerum ordo disponet nunc de prima uoce uelut de sonitus totius parente dicemus

Omnis uox in duo genera diuiditur continuum atque diuisum continuum est uelut iuge colloquium diuisum quod in modulatione seruamus est et medium quod in utroque permixtum ac neque alterius continuum modum seruat nec alterius frequenti diuisione praeciditur quo pronuntiandi modo carmina cuncta recitantur horum illa quam in diuisas partes certasque deducimus diastematica nominatur et ei parti quae harmonica uocatur aptanda est

Quae quidem harmonica habet partes disputationis septem primam de sonis secundam de spatiis tertiam de systematis quartam de genere quintam de tonis sextam de commutationibus septimam de modulatione quam melopoeiam uocamus ac prius de sonis ubi artis est elementum sonus quippe tanti apud nos loci est quanti in geometricis signum in arithmeticis singulum phthongos sonos dicimus uerum phthongus dicitur uocis modulatae particula una intentione producta est autem intentio quam dicimus tasin qua uox consistit ac perseuerat sonus phthongos uel speciatim uel generaliter appellatur sed generaliter ipsum uocabulum specialiter idiaitata Graia uoce perhibetur ut si quemadmodum nobis scribendum sit cogitemus ita haec uirtus phthongi docet quid uel acuminis exeramus uel lenius remittamus uerum ex istis alia faciunt alia patiuntur faciunt intentio uel remissio patiuntur acumen et grauitas productio autem est - hoc est epitasis - uocis commotio ab loco grauiore in acutum locum anesis uero contra nam ab acuminis culmine in graue quiddam seriumque descendit fit autem soni grauitas cum ex intimo quidam spiritus trahitur acumen uero ex superficie oris emittitur sunt igitur innumerabiles soni sed specialiter per singulos tropos uiginti octo tantum poterunt conuenire quorum nomina superius memoraui quorum prior est adquisitus qui ideo tali nomine nuncupatur quoniam eorum quae tetrachorda nominantur nulli omnino consentit sed extrinsecus uelut adquisitus accedit propter consortium mediae cui concinere consueuit qui adquisitus uno tono ab principali principalium separatur quae principalis principalium quia prima in tetrachordo collocatur quasi cuiusdam rectoris nomen accepit subprincipalis denique dicitur quae principali subiecta coniungitur principalium uero enarmonios et chromatike - quam nos uix forsan recte colorabilem memoramus et ideo hoc nomen accepit quia inter principales colores album tetrumque quicquid interiacens inuenitur colorabile Graia significatione perhibetur - ergo enarmonios chromatice itemque diatonos quam extentam dicimus indicia sunt generum modulandi multiplex quippe tetrachordorum ratio sic formatur principalis autem mediarum quia prima est medii tetrachordi ideo id nomen accepit cui subnexa subprincipalis mediarum esse dicitur denique reliquae tres superioribus simili usu oboedient dictum uero hoc tetrachordum mediarum quia in medio locatum est inter principalium tetrachordum et tetrachordum coniunctarum post supradictas autem quae sequitur media nominatur quae ideo media dicitur quia tam grauis modi finis est quam in tropis omnibus futuri acuminis caput atque ipsius quodammodo uinculo tam grauis modulatio quam acuta conectitur ut in Lydio modo ubi rectum iota nota est uerum post mediam extendenti hemitonium coniunctarum erit tertia quae in eodem modo id est Lydio lambda supinum pro nota habebit post hanc illae chordae quae ab nobis superius expressae sunt tres sequentur enarmonios chromatike et diatonos quae et paranete dicitur quam latine paene ultimam perhibemus post quam ultima sociatur quae ideo dicta est coniunctarum ultima quia in hoc tetrachordo finem tenet omne autem tetrachordum coniunctarum ideo dictum quia mediae ipsi quae perfectam symphoniam prima compleuit adiungitur ac producente media sequentem tonum ille qui sequitur sonus paramesos nominatur quod hunc satis proximum sonus adiunctae modulationis offendat dehinc diuisarum tertia quae plenum systema diapason finit unde diuisarum tertia perhibetur post hanc soni ceteri consequuntur tetrachordum uero diuisarum ideo hoc nomen accepit quia uno et dimidio tono ab mediae fine diuellitur post hoc tetrachordum excellentium collocatur quod ideo excellens nomen accepit quia in singulis tropis in omne acumen erigitur in singulis modulationibus fastigiatur

Horum igitur sonorum id est phthongon sunt alii quos consistere et perseuerare necesse est alii uero sunt uagi denique alii barupuknoi alii mesopuknoi alii oxupuknoi alii apuknoi perhibentur spissum uero dicitur trium sonorum compositiua quaedam qualitas barupuknoi autem sunt qui uelut regiones primas spissi retentant mesopuknoi uero qui media possident oxupuknoi qui ultima tenent apuknoi qui in positione sonorum trium qui sunt spissi nullo genere aut lege iunguntur stantes autem perseuerantesque dicuntur uel apuknoi uel barupuknoi qui ueluti quandam speciem et formam sibi principalium uindicabunt ideo autem ab quibusdam statarii nominantur quia diuersas extensiones recipere non possunt alii autem uagi et errantes habentur quia interdum largiora interdum minora spatia receperunt sed ex his alii parhypatoeideis alii lichanoeideis uocantur uerum primi ideo sic dicuntur quod statim principalibus prioribus subnectantur lichanoeideis dicuntur ab digito qui minister artis ad cantus singulos mouet est autem primus ab pollice hi uero alii sibi inuicem congruunt alii discrepant et resultant sed illi sumphonoi quia sibi inuicem coniunguntur diaphonoi autem id est dissentientes sunt qui cum percussi fuerint inuicem discrepant homophonoi qui uocis quidem aliam significationem gerunt eundem tamen impetum seruant sunt autem et aliae sonorum diuersitates et prima quidem per intentionem ut aut acumine aut grauitate dissentiat secunda per spatiorum perceptionem cum uni aut plurimis coniungitur spatiis tertia per coniunctionem systematis quod aut unum aut plura recipit  et secundum morem dicitur id est kata ethos alium quippe morem acuta significant alium grauiora

 Nunc iam de diastematis disserendum diastema est uocis spatium quod acuta et grauiore includitur sed in diastematis alia breuiora illa quae sunt in diesi enarmonia maiora uero sunt quae per singulos tropos bis ex omnibus faciunt quo nihil maius in tropis possumus inuenire atque in spatiis alia sunt composita alia disiuncta atque asyntheta et incomposita sunt quae per ordinem currunt incomposita autem quae ex diuersis sibi inuicem copulantur item alia logica alia aloga memorantur ac rationabilia illa sunt quorum consensus possumus praestare proportionem irrationabilia quibus non subest ratio item alia conuenientia alia discrepantia tuncque alia enarmonia alia chromatica alia diatonica item alia artia alia perissa sed prima aequalia secunda excurrentia memorabo uerum aequalia sunt quae in aequas partes poterunt separari ut tonus in duo hemitonia perissa autem quae in tria hemitonia discernuntur deinde alia diastemata spissa alia rariora spissa sunt quae per diesis colliguntur rariora quae tonis et in his alia sibi congruunt alia discrepant sed discrepantium nimia multitudo conuenientia uero per singulos tropos sex sunt id est dia tessaron quod de quattuor dicimus dia pente quod de quinque dehinc dia pason quod ex omnibus concinet illud etiam quod ex omnibus et ex quattuor constat uel ex omnibus et ex quinque uel bis ex omnibus quod dis dia pason dicitur sed illud quod dia tessaron hoc est ex quattuor dicitur recipit sonos quattuor spatia tria tonos duo semis hemitonia quinque diesis uero decem et est in epitriti ratione ut sunt IIII ad III dia pente quod ex quinque est sonos recipit quinque spatia quattuor tonos tres semis hemitonia UII diesis XIIII et est in hemiolia ratione quod sunt III ad II dia pason autem sonos habet octo spatia septem tonos sex hemitonia geminat diesis quadruplicat atque in diplasia ratione uersatur quae est unum ad duo quod uero ex omnibus et ex quattuor dicitur sonorum est undecim spatiorum decem tonos habet octo semis hemitonia duplicat diesisque praedicta ratione multiplicat et est in diplasiepidimoiri regula ut sunt UIII ad III quod uero ex omnibus et quinque constat recipit sonos duodecim spatia undecim tonos nouem semis hemitonia geminantur diesis tetraplantur et est in triplasia ratione ut sunt quattuor ad duodecim quod uero dis dia pason dicitur habet sonos XU spatia bis septena tonos decem ac duo hemitonia duplicata diesis XLUIII atque est in tetraplasia ratione ut sunt XII ad III est autem tonus in epogdoi ratione ubique diesin enarmonion debemus accipere quae est in quarta particulatione

 Nunc quid sit systema perhibendum systema est magnitudo uocis ex multis modis constans quod licet multa diuisionum genera recipiat tamen quia eadem et in diastematis memoraui praetereo sunt autem absoluta et perfecta systemata numero octo et primum est quod ab adquisito quem proslambanomenon dicimus ad mediam quam mesen diximus omne conficitur secundum quod ab principali principalium in parameson usque tenditur tertium quod ab subprincipali principalium in diuisarum tertiam iungitur quartum quod ab extenta principalium usque in diuisarum diatonum profertur quintum quod ab principali mediarum in neten diuisarum usque progreditur sextum quod ab subprincipali mediarum in tertiam excellentium trahitur septimum quod ab mediarum extenta in excellentium diatonon excurrit octauum quod ab media in ultimam excellentium ducitur

Quibus excursis genera tetrachordorum modulandique discurram tetrachordum genus est chordarum IIII cum certa qualitate diuisio genera modulandi sunt tria harmonia chroma diatonon et harmonia quidem dicitur quod pluribus spatiis et angustioribus proportionibus separatur diatonon uero quod tonis copiosum chroma quod de hemitoniis componitur sicut enim quod inter album nigrumque est color dicitur ita hoc chroma quia inter utrumque est nominatur et harmonia quidem cum ab immutabilibus sonis cingitur modulationi oboediet in acumen per diesin et diesin et ditonon incompositum in grauem uero sonum ex contrario modulatio tota submittitur chroma autem hoc modo  melos accipit per hemitonium et hemitonium et tria hemitonia quae incomposita prouenient in grauem uero ex diuerso recurret at uero diatonum ipsis contentum sonis in acumen quidem ita accipiet modulationem ut per hemitonium et tonum et tonum modum integrum compleat at uero grauiorem per contrarium ordinem persequetur sed nunc maxime diatono utimur sed horum alia modulamur per agogen alia per ploken per agogen est cum per ordinem sonus sequitur ploke autem dicitur cum diuersa sociamus exhinc in modulando alia eutheia dicitur quod est recta alia anakamptousa quod est reuertens alia peripheres hoc est circumstans eutheia est quae ab graui in acumen erigitur anakamptousa quae ex contrario deficit peripheres quae ad utramque aut commodatur aut seruit sed cum tetrachordorum quos quadrifidos appellamus diuisiones innumerabiles sint sex sunt notae enarmonii una chromatis tres quarum prima quae mollis ac soluta secunda quae hemiolia est tertia quae est toniaea diatonikou duae mollis una altera robusta et modos quidem accipit enarmonion ab tetartemoriai diesei id est toni parte quarta illud uero quod mollius diximus per tritemorian diesin copulatur ipsum uero chroma hemiolion fit ab hemioliai deisei eius quae sit enarmonii

 Sed nunc de tonis tonus est spatii magnitudo qui ideo tonus dictus quia per hoc spatium ante omnes prima uox quae fuerit extenditur hoc est de nota qualibet in notam ut ab media in paramesen ut est in Lydio si ab iota directo in sigma zeta et pi iacens signa concurrant uerum quia hemitonia dieseisque quid uel quantae qualesue sint docui troporum etiam nomina numerumque monstraui nunc de tetrachordis eloquemur nam singuli quique tropi tetrachorda quina custodiunt sicut superius quoque non tacui uerum horum extremos sibi aptandos esse non dubium est tetrachordum quippe est quattuor sonorum in ordinem positorum congruens fidaque concordia sunt autem tetrachorda principalium mediarum coniunctarum separatarum excellentium et primum tetrachordon quod est grauius incipit ab principalium principali et desinit in principalem mediarum  uerum principalium et mediarum conexum quod coniunctarum uocatur erit tetrachordum ab media in neten coniunctarum atque ab his diuisum longeque discretum quod est quartum diuisarum ab submedia in neten separatarum usque coniungitur quod autem ex diuersis coniunctum est in acutiorem sonum et quintum excellentium profertur sed de tetrachordis satis dictum

 Nunc de pentachordis uideamus ac similiter haec quoque quinque esse non dubium est primum igitur quod et grauius principalium esse dicimus quod incipit ab adquisito et in principalem mediarum terminatur sequens in acumen eius modi est et constat ab principalium extenta in mediarum illam quae in Lydio iota rectum habet tertium autem coniunctarum est quod ab mediarum extenta in ultimam coniunctarum ducitur quartum uero quod per diuisionem est ab media in neten diuisarum conecti solet quintum in acumen erigitur atque ab diuisarum extenta in neten excellentium terminatur haec quae dixi artis nostrae doctissimis approbantur nam non sum nescia asserere quosdam pentachorda ab hemitoniis initia posse sortiri quod est in modulatione diatonica situm de qua superius multa dixi sane notum atque intimatum uelim adquisitum in omnibus quidem aliis collocari in his autem quae non per sonos fiant in tetrachordis fieri non posse in his enim semper ab hemitoniis principia ducuntur in aliis autem quae pentachorda nominantur nec tamen modulationi subiciuntur ut per sonos constare uideatur apponitur secundum enim in his hemitonium possumus ponere

 Nunc de transitu modulantium transitus est alienatio uocis in figuram alteram soni fit autem transitus modis quattuor per genus ut ab enarmonio aut in chroma aut in diatonon uel per systema ut ab principali principalium si forte in subprincipalem aut in aliud forte systematum aut cum de coniunctis ad diuisas transitum facimus uel per tonum cum ab Lydio uel in Phrygium uel in alium tropum cantilena transducitur uel per modulationem cum ex alia specie modulandi in aliam desilimus uel cum ab uirili cantilena transitus in femineos modos fit

 De genere modulandi consequenter edisseram melopoeia est habitus modulationis effectae melos autem est actus acuti aut grauioris soni modulatio est soni multiplicis expressio melopoeiae species sunt tres hypatoeides mesoeides netoeides et hypatoeides est quae appellatur tragike quae per grauiores sonos constat mesoeides quae et dithyrambike nominatur quae tonos aequales mediosque custodit netoeides quae et nomike consueuit uocari quae plures sonos ex ultimis recipit sunt etiam aliae distantiae quae et erotica mele dicuntur  aliae encomiologica sed haec aptius prioribus subrogantur nec suas magis poterunt diuisiones afferre hae autem species etiam tropi dicuntur dissentiunt autem melopoiiai ipsae modis pluribus inter se et genere ut alia sit enarmonios alia chromatice alia diatonos specie quoque quia alia est hypatoides alia mesoides alia netoides tonis ut Dorio Lydio uel ceteris tropis ut  omnis tamen qui melos inchoat prae cunctis systema debet aduertere dehinc sonos miscere atque componere haec de septem partibus artis nostrae dixisse sufficiat

 Nunc rhythmos hoc est numeros perstringamus quoniam ipsam quoque nostri portionem esse non dubium est rhythmus igitur est compositio quaedam ex sensibilibus collata temporibus ad aliquem habitum ordinemque conexa rursum sic definitur numerus est diuersorum modorum ordinata conexio tempori pro ratione modulationis inseruiens per id quod aut efferenda uox fuerit aut premenda et qui nos ab licentia modulationis ad artem disciplinamque constringat interest tamen inter rhythmum et rhythmizomenon quippe rhythmizomenon materia est numerorum numerus autem uelut quidam artifex aut species modulationis apponitur omnis igitur numerus triplici ratione discernitur uisu audituque uel tactu uisu sicuti sunt ea quae motu corporis colliguntur auditu cum ad iudicium modulationis intendimus tactu ut ex digitis uenarum exploramus indicia uerum nobis attribuitur maxime in auditu uisuque sed rhythmice est ars omnis in numeris quae numeros quosdam propriae conuersionis accipiat flexusque legitimos sortiatur est quoque distantia inter rhythmum metrumque non parua sicut posterius memorabo sed quia uisus auditusque numero dictus accedere hi quoque in tria itidem genera diuidentur in corporis motum in sonorum modulandique rationem atque in uerba quae apta modis ratio colligarit quae cuncta socia perfectam faciunt cantilenam diuiditur sane numerus in oratione per syllabas in modulatione per arsin ac thesin in gestu figuris determinatis schematisque completur

 Uerum numeri genera sunt septem primum de temporibus secundum de enumeratione temporum quae in numerum cadere possunt quae rhythmoide id est similia numeris iudicantur quaeque tribus uocabulis discernuntur hoc est enrhythmon arrhythmon rhythmoides tertium de pedibus quartum de eorum genere quintum est quod agogen rhythmicam nominamus id est quo genere numerus modique ducantur sextum de conuersionibus ultimum rhythmopoeia id est quemadmodum procreatio numeri possit effingi

 Primum igitur tempus est quod in morem atomi nec partes nec momenta recisionis admittit ut est in geometricis punctum in arithmeticis monas id est singularis quaedam ac se ipsa natura contenta sed numerus in uerbis per syllabam in modulatione per sonum aut spatium quod fuerit singulare in gestu per incipientem corporis motum quod schema diximus inuenitur atque hoc erit breuissimum tempus quod insecabile memoraui compositum uero quod potest diuidi et quod ab primo aut duplum est aut triplum aut quadruplum eatenus enim tempus omne numeri proferetur atque ei finis est qui plene rationis est terminus atque in hoc numerus toni similis inuenitur ut enim ille per quattuor species hoc est diesis diuiditur hic etiam quaternaria temporum modulatione concluditur

 Sed eorum temporum quae ad numeros copulantur alia sunt quae enrhythma tempora nominantur alia quae arrhythma tertia quae rhythmoide perhibentur et enrhythma quidem sunt quae ratione certa ordinem seruant ut in duplici uel hemiolio uel in aliis quae alia ratione iunguntur arrhythma sunt quae sibi nulla omnino lege consentiunt ac sine certa ratione coniuncta sunt rhythmoide uero in aliis numerum seruant in aliisque despiciunt quorum temporum alia strongula hoc est rotunda perhibentur alia periplea et rotunda sunt quae procliuius et facilius quam gradus quidam atque ordo legitimus expetit praecipitantur periplea uero quae amplius quam decet moras compositae modulationis innectunt seque ipsa tardiore pronuntiatione suspendunt sed temporum alia simplicia sunt alia multiplicia quae podica etiam perhibentur

Pes uero est numeri prima progressio per legitimos et necessarios sonos iuncta cuius partes duae sunt arsis et thesis arsis est elatio thesis depositio uocis ac remissio sed pedum differentiae sunt septem per magnitudinem cum alios simplices alios compositos pedes ponimus et simplices quidem ut est pyrrhichius compositi uero ut sunt paeones uel eorum pares epitriti et simplices quidem dicuntur qui temporibus diuiduntur compositi autem qui in pedes etiam resoluuntur  alios uero alogous hoc est irrationabiles nominamus quorum ratio nulla praestatur sed incondita quaedam compositio profertur alia deinde differentia est per diuisionem qua quaeritur qualis exsistit hoc est poia cum uarie et multipliciter ea quae conexa fuerint diuiduntur atque simplices pedes esse possunt multiplices alia est per figuram quae per diuisionem fieri consueuit septima quae per oppositionem fit id est cum duobus pedibus acceptis unus habet prolixius tempus quod praecedit ex ordine illud autem tempus quod insequitur angustius uel cum per contrarium ordinem tempora praedicta uertuntur

Rhythmica uero genera sunt tria quae alias dactylica iambica paeonica nominantur alias aequalia hemiolia duplicia denique etiam epitritus sociatur etenim unus semper cum sibi fuerit aptatus ut aequalitas conuenit duplex uero qui fuerit ad singularem geminam rationem tam syllabarum quam temporum seruat tria uero ad duo numerus hemiolius est quattuor uero ad tria epitriti modum facit sed quae aequalia diximus eadem dactylica esse dicemus denique in dactylico genere signa aequali sibi iure nectuntur unum ad alterum uel ad numerum geminum duo uelut forte aequalitas numerosa decurret sequitur iambicum genus quod diplasion superius expressi in quo pedum signa duplicem rationem ad inuicem seruant siue unus ad duo siue ad quattuor gemini uel quicquid ad duplum currit hemiolium sane quod paeonicum memoratum tunc est cum pedum signa hemiolii rationem iusque sectantur ut ad duo III sunt accidit autem etiam in epitriti ratione saepe numerus cum pes in eo accipitur qui sit ut ad III quattuor sed iam ad ordinem recurramus

Aequale est igitur numeri genus quod ab disemo usque in sedecim pedes procedit disemus autem appellatur pes qui per arsin et thesin primus constare dicitur ut est leo duplum uero incipit ab trisemo XUIII autem syllabas in finem usque perducet hemiolium sane ab pentasemo ducit exordium impletur autem in XXU numero epitritus ab heptasemo principium facit XIIII similibus idem ponens cuius difficilis est usus atque hos quidem omnes numerorum ordines ideo memorauimus ut singulorum leges per uniuersa seruentur

 Sed numerorum alii sunt compositi alii incompositi alii permixti et compositi ex duobus generibus uel pluribus cohaeserunt incompositi qui uno pedum genere consistunt ut sunt tetrasemi mixti uero qui aliquando in tempora aliquando in numeros resoluuntur ut in hexasemo numero accipere debemus at uero eorum qui compositi esse dicuntur alii per copulas alii uero per periodum colligantur etenim syzygia id est copula duorum pedum in unum est ascripta conexio qui dissimiles sibi positi esse uidentur periodos sane est pedum compositio plurimorum quique dissimiles sibi pariter sociantur dissimilitudinum sane differentiae tres erunt per magnitudinem per genus per oppositionem per magnitudinem cum ex disemo uel tetrasemo componitur numerus per genus cum diplasium aut hemiolium simul iungimus uel quod ex pluribus aequaliter copulatur per oppositionem id est per antithesin cum aut primos disemos ponimus insequentibus longe potioribus aut tetrasemos disemis insequentibus applicamus uerum notum esse conueniet unum etiam pedem posse sufficere ad complendam periodon si solus ceteris inaequalis inseritur

 Sed eorum quae in pedem recidunt dactylicum genus primum est in quo genere pedes incompositi uocabuntur qui numero sunt UI id est proceleusmaticus minor et maior anapaestus minor et maior spondeus simplex et spondeus maior ac proceleusmaticus quidem est qui et positionem breuem et elationem breuem retinet utetur autem hic idem tetrasemo frequentius namque et disemus hic id est qui duobus temporibus impletur proceleusmaticus quidem sed breuior nominatur ille uero maior est qui ex quattuor breuibus efficitur at uero breuior id est disemus syneches uocatur quia ipsa assiduitas et frequentia comprehendentis se inuicem syllabae nec magnitudinem aliquam nec modum diuisae potestatis extendit ideoque eo raro uti decet ne assiduitas breuis syllabae carmen ipsum quod cum dignitate aliqua proferri oportet incidat in permixtione uero aliorum pedum qui longiores ponuntur decenter aptatur ut illorum prolixam moram interueniente sua celeritate compenset quare proceleusmaticus qui ad numeros aptatur ab quadrisemo exordium debet accipere anapaestus qui uocatur maior accipiet elationem unius temporis positionem uero duorum temporum faciet monochronon quippe dicitur tempus etiam cum longa ponitur quae longa duo tempora recipere consueuit uel cum tria tempora simul breuia collocantur uel cum sunt quattuor numero quae omnia ad comparationem longae syllabae computantur igitur maior anapaestus elationem quidem suscipiet quae monochronos esse dicatur positionem dichronon habere monstratur quare utriusque temporis quod in positione fuerit aequali sibi posito oportet elationis geminum tempus accipere ita tamen ut utroque insequenti tempore par priori esse uideatur quare anapaestus apo mizonos dactylicus ab nobis esse dicitur at uero anapaestus qui ap' elassonos nominatur ex duabus breuibus quae in elatione sint et ex una quae in positione sit copulatur simplex uero spondeus erit qui ex producta tam arsi quam thesi subiungitur maior uero dicitur qui quaternariam non solum elationem sed positionem etiam uidetur admittere

 Per copulam uero duplices accedunt numeri quorum alter ex maiore erit ionicus alter est ex minore atque ille qui ex maiore procedit constabit ex spondeo simplici uel proceleusmatico quem disemum esse non dubium est qui uero ex minore est contrarium facit atque hi quidem in dactylico genere ponentur rhythmi incompositi ac compositi qui octo numero omnes erunt dactylus igitur est dictus quia ordinem syllabarum consimilem digito hominis informat anapaestus uero quia per ordinem redeat sursum pyrrhichius uero id est proceleusmaticus quia hic adsiduus uel in certamine uel in ludo quodam puerili spondeus quia plerumque sacrificiis inseruit ionicus sane propter numerorum inaequalem sonum habet enim duas longas duasque correptas quo pedum carmine multi saepe reprehensi sunt ac de dactylicis satis

 Nunc iambica memoremus in quo genere numeri incompositi errant quattuor compositi per copulam duo at uero per periodum sunt duodecim qui igitur incompositi errant isti sunt iambus ex dimidia elatione et positione quae gemina est trochaeus ex duplici positione et elatione quae breuis est orthius uero qui ex tetrasimi elatione id est arsi et octasemi positione constabit ita ut duodecim tempora hic pes recepisse uideatur atque habet propinquitatem aliquam cum iambico pede quattuor enim primis temporibus ad iambum consonat reliquis octo temporibus adiunctis dehinc trochaeus qui semanticus dicitur id est qui ex contrario octo primis positionibus constet reliquis in elationibus quattuor breuibus artetur

Compositi sane qui per copulam colligantur sunt hi bacchius ab trochaeo qui ex trochaeo deducit auspicium fine autem iambici terminatur qui uero bacchius est ab iambo ab iambo principia sortitur atque ab contrario his quos diximus pedibus aptabitur per periodum uero est quod uelut per certam uiam prouenit in hoc genere cum sint duodecim numero quattuor quidem singulos periodos accipere docetur unum iambum ac tres trochaeos ac de isdem quattuor primum quidem qui iambum habere monstratur trochaeus ab iambo denominatur qui uero rhythmus secundum iambum recipiat ab bacchio trochaeus uocabitur qui uero iambum tertium recipit bacchius ab trochaeo poterit nominari ille uero qui quartum admittit iambum appellatur epitritus iambus eorum uero qui ex uno trochaeo sint et reliquis iambis primus iambus ab trochaeo appellatur secundus iambus ab bacchio dicitur aut certe bacchius medius poterit nominari qui uero tertium recipit bacchius ab iambo nominatur qui uero quartum recipit trochaeum epitritus trochaeus appellatur octo uero  quattuor de his quos duodecim diximus per periodum illi esse dicuntur qui binos trochaeos atque iambos per periodum seruant atque ille qui primos trochaeos recipit simplex bacchius ab trochaeo esse dicetur qui uero secundos trochaeos habebit simplex bacchius ab iambo nominatur cum autem trochaei medii collocantur trochaeus medius iure dicetur cum autem in medio iambi medius iambus uocatur omnes uel qui incompositi per periodon uel qui per copulam colligantur rhythmi decem et octo numerati sunt

 Sed iambus dictus est ab eo quod iambizein Graeci detrahere dixerunt et hoc carmine quibusque ueteres detrahebant item hoc nomen est ab eo quod uenenum maledicti aut liuoris infundat trochaeus uero ab eo dictus quod celerem reuersionem faciat ueluti rota orthius propter honestatem positionis est nominatus semanticus sane quia cum sit tardior tempore significationem ipsam productae et remanentis cessationis effingit bacchii uero sunt dicti quod Bacchicis maxime sonis congruunt isque Bacchius ludus est qui illis carminibus aptatur

 In eo uero genere quod paeonicum nominatur incompositi duo rhythmi esse dicentur quorum alius paeon diaguios appellatur ex longa positione ac breui et longa elatione alter uero epibatos  ac duplici positione producta et arsi longiore iungitur hi sunt paeonici generis numeri quos incompositos esse praediximus neque uero per coniunctionem hoc est suzugian neque per periodum in isto genere rhythmus accedet inde diaguios quidem dictus est id est quasi duplicia membra discernat epibatos autem quia membris ueluti utens quattuor ex duplici arsi et duabus diuersis thesibus copulatur

 Uerum haec genera cum permixta fuerint speciebus numerorum primae species erunt istae quae dochmiacae nominantur ex quibus prius quod fuerit hac lege componitur ut sit ex iambo et paeone qui diaguios uocatur hunc diaguion posteriores creticum cognominarunt secunda est species quae ex iambo dactylo et paeone constare monstratur qui autem deducti numeri nominantur propter assiduum et compositum sonum appellari uidentur

Fiunt autem numeri qui et prosodiaci uocantur quorum alii per ternos pedes fiunt pyrrhichio iambo et trochaeo alii uero quattuor ut his tribus pedibus iambus primus aptetur alii uero ex duabus syzygiis id est copulis bacchio et ionico apo mizonos constare consuerunt

Sunt sane qui etiam irrationabiles esse dicuntur quos alogos uocitamus quos etiam chorios appellare consueuimus sunt autem duo quorum alter diiambi figuram respicit et constat ex elatione quae longa est et duabus positionibus et numero quidem est ad dactylicum similis partibus uero ad numerum ionicum iungitur et iambicinum alius uero est numerus qui trochaeides nominatur id est qui figuram quandam speciemque trochaei habere uidetur ex elationibus geminis et longa positione consistens per contrarium prioris effectus

Sunt autem mixti generis UI id est creticus dactylus per iambum dactylus in antibacchium incidens is qui ueniat ex trochaeo dactylus per bacchium qui ex iambo manauerit dactylus per chorium qui ex iambi similitudine exordium mutuetur dactylus per chorium qui ex similitudine trochaei uideatur expressus et creticus quidem consonans ex trochaei positione et  Rhythmopoeia est condicio numeri componendi et omnium figurarum plena perfectio diuiditur haec in eas quas et melopoeia partes quae sunt istae epilepsis id est perceptio per quam scimus quo quantum numero utendum sit chresis id est usus per quem positiones aut elationes decenter aptamus mixis id est permixtio per quam cum opportunum fuerit ex arte miscemus tropi uero ut in melopoeia et in rhythmopoeia tres sunt systalticos  dicimus et in harmonicis eos superius memoraui numerum autem marem esse melos feminam nouerimus et enim melos materies est quae sine propria figura censetur rhythmus autem opere quodam uirilis actus tam formam sonis quam uarios praestat effectus

Quae cum Harmonia intentis tam diuis quam heroum populis augusta quadam suauitate percurreret ad cantus carminumque dulcedines decenter regressa conticuit tuncque Ioue assurgente diuisque praeambulis coemesin modulata in thalamum quoque uirginis magna cunctorum uoluptate peruenit

Habes senilem Martiane fabulam
miscilla lusit quam lucernis flamine
Satura Pelasgos dum docere nititur
artes cathedris uix amicas Atticis
 sic in nouena decidit uolumina
haec quippe loquax docta indoctis aggerans
fandis tacenda farcinat immiscuit
Musas deosque disciplinas cyclicas
garrire agresti cruda finxit plasmate
 hac ipsa namque rupta conscientia
turgensque felle ac bili multa chlamyde
prodire doctis approbanda cultibus
possemque comis utque ex Martis curia
Felicis inquit sed Capellae flemine
indocta rabidum quem uidere saecula
iurgis caninos blateratus pendere
proconsulari uero dantem culmini
ipsoque dudum bombinat ore flosculo
decerptum falce iam canescenti rota
beata alumnum urbs Elissae quem uidit
iugariorum murcidam uiciniam
paruo obsidentem uixque respersum lucro
nictante cura somnolentum lucibus - 
 ab hoc creatum Pegaseum gurgitem
decente quando possem haurire poculo
testem ergo nostrum quae ueternum prodidit
secute nugis nate ignosce lectitans
